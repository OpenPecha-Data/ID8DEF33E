༅།།ཨཱཤྩརྻྻཀུསུམཙལསྱལཏཱདྷིཥྛཱནཔྲཀཱམཱཀརནཱམཤྲཱིདྷརྨསྭཱམཱིཏྲིདྷཱཏུནཱཐམཧོཔདྷྱཱབཡསརྦཛྙམཻཏྲིགགནཱམཱརཎཔིཏྲྀབྱནཔཏརཏྲཡཱཎཱཾསཱམནྱཱབདཱནཾབིཧརཏིསྨ།། ༅། །དཔལ་ཆོས་ཀྱི་རྗེ་ཁམས་གསུམ་གྱི་མགོན་པོ་མཁན་ཆེན་ཐམས་ཅད་མཁྱེན་པ་བྱམས་པ་ནམ་མཁའ་འཆི་མེད་ཁུ་དབོན་གསུམ་གྱི་ཐུན་མོང་བའི་རྟོགས་པ་བརྗོད་པ་ངོ་མཚར་མེ་ཏོག་གཡོ་བའི་འཁྲི་ཤིང་བྱིན་རླབས་འདོད་རྒུའི་འབྱུང་གནས་ཞེས་བྱ་བ་བཞུགས་སོ།།
།།

༄༅༅། །ཨོཾ་སྭ་སྟི། སཔུཏྲཛིནསརྦེཥཱཾཏྲིཛྙཱནཀཱརུཎཤཀྟཡཨེཀཾསཾགྲཧསྱཔྲཀྲྀཏགུརུཤྩ། ༄༅། །ཨོཾ་སྭ་སྟི། སྲས་དང་བཅས་པའི་རྒྱལ་བ་ཡོངས་ཀྱི་མཁྱེན་བརྩེ་ནུས་གསུམ་གཅིག་ཏུ་བསྡུས་པའི་ངོ་བོ་བླ་མ་དང༌།
།

༄༅། །མཉྫུཤྲཱིཀུམཱརབྷཱུཏཱསམྦྷེདསྱཔཱདཽབྲྀཏིབྷིརྣམཱམི། མཧཱཀྲྀཔཱཡཱནུདྷཱརཎམདྷྱེཥཏཱཾསརྦཀཱལེཥུ། ། ༄༅། །འཇམ་དཔལ་གཞོན་ནུར་གྱུར་པ་དབྱེར་མ་མཆིས་པའི་ཞབས་ལ་གུས་པས་ཕྱག་འཚལ་ལོ།།བརྩེ་བ་ཆེན་པོས་དུས་ཐམས་ཅད་དུ་རྗེས་སུ་གཟུང་དུ་གསོལ།

༄༅།།སཾབརྟྟཱསཾཁྱཱྉྤརིཛལདྷིཥུདཱཽགཎཱསྶིདྡྷཀྲྀཏྭཱསཾབིཏྶདྷྲཱིཙྱཱཡཙལསུཁཙཛྙཱནཏཏྭཱཀིཡནྟཻཿ ༄༅། །བགྲང་དུ་མེད་པའི་བསྐལ་པ་རྒྱ་མཚོར་ཚོགས་གཉིས་ཡོངས་སུ་རྫོགས་བྱས་ཏེ། །ཇི་ལྟ་ཇི་སྙེད་མཁྱེན་པའི་ཡེ་ཤེས་འགྱུར་མེད་བདེ་བ་དང་འགྲོགས་ནས།
།

༄༅། །བཻཏི་རྞྞཱནྟཱབྷྱཱཾབྷབཤམབརཱབོདྷིབྷཱུམཽསྠིཏཱཔིཔཱལནྟུཤྲཱིམཱཾགུརུབིབྷུཀྲྀཔཱབིཤྭཀཱཡཾཔྲཛཱནྦྷཱ། ༄༅། །སྲིད་ཞིའི་མཐའ་ལས་རྣམ་པར་བརྒལ་ཏེ་བྱང་ཆུབ་མཆོག་གི་སར་བཞུགས་ཀྱང༌། །འགྲོ་ལ་རྗེས་བརྩེས་སྣ་ཚོགས་སྐུར་སྟོན་ཁྱབ་བདག་དཔལ་ལྡན་བླ་མས་སྐྱོངས།
།

ཉོན་མོངས་པ་དང་ཤེས་བྱས་བསྡུས་པའི་སྒྲིབ་གཉིས་ཚང་ཚིང་སྟུག་པོའི་ཚོགས། །ཐབས་ཤེས་ཟུང་དུ་འཇུག་པའི་ལམ་གྱི་རལ་གྲིས་ཡོངས་སུ་བཅད་པ་ལས། །སླར་ལ་གསང་གསུམ་རྒྱན་གྱི་འཁོར་ལོའི་མེ་ཏོག་རབ་ཏུ་མཛེས་འབར་བ།
།འཇིག་རྟེན་གསུམ་ན་ཆེ་བའི་ཆེ་བ་དུས་གསུམ་བདེ་གཤེགས་རྣམས་ཀྱིས་སྐྱོངས། ༢ །གང་ཞིག་མྱང་པས་འཁོར་བའི་རིམས་ནད་སྐད་ཅིག་གཉིས་པར་འཕྲོག་བྱེད་ཅིང༌། །རྣམ་གྲོལ་འབྲས་བུའི་ལང་ཚོ་གསར་པ་ཆེས་ཆེར་ཉིད་དུ་རྒྱས་མཛད་པའི།
།འགོག་དང་ལམ་བདེན་གཉིས་ཀྱིས་བསྡུས་པའི་དམ་ཆོས་བདུད་རྩིའི་ཆུ་གཏེར་ཆེ། །དེང་ནས་བཟུང་སྟེ་བྱང་ཆུབ་བར་དུ་འགྲོ་འདིའི་སྙིང་ལ་སིམ་གྱུར་ཅིག ༣ །བག་མེད་འགོག་པའི་ནོར་བུའི་བ་གམ་རྣམ་པར་བརྩེགས་པའི་ཁང་བཟང་ན།
།མང་དུ་ཐོས་དང་བསམ་བྱུང་སྒོམ་པའི་རིན་ཆེན་མང་པོའི་མཛོད་བཟུང་སྟེ། །ཕུལ་བྱུང་འཆད་རྩོད་རྩོམ་པའི་རྒྱལ་མཚན་སྲིད་ཞིའི་ཁོངས་སུ་བསྒྲེང་བའི་མོད།
།ཡིད་སྲུབས་སྙིང་ལ་ཟུག་རྔུ་སྟེར་མཁས་ཐེག་གསུམ་དགེ་འདུན་ཚོགས་ཀྱིས་སྐྱོངས། ༤ །གཟོད་ནས་བྱང་ཆུབ་དམ་པ་བརྙེས་ཟིན་ཀྱང༌། །ནམ༷་མཁ༷འི་མཐའ་དང་མཉམ་པའི་ཡིད་ཅན་རྣམས།
།འཆི་མེད་རྡོ་རྗེའི་གྲོང་དུ་བཀྲི་བའི་སླད། །ངུར་སྨྲིག་འཛིན་པའི་སྐུར་སྟོན་ཐར་རྩེ་པ། ༥ །ཁྱད་པར་བྱ༵མས་བརྩེའི་ཆུ་འཛིན་འཁྲིགས་པ༷་ལས། །ཀུ༷ན་དག༷འི་ཆོས་ཀྱི་གྲུ་ཆར་འབུམ་བརྡལ་བས། །ཕན་བདེའི་ལོ་ཏོག་དར་ལ་བབས་མཛད་པ།
།བསྟ༷ན་འཛིན་བྱེ་བའི་གཙུག་རྒྱན་ཕྱག་གི་ཡུལ། ༦།བསྐྱེད་རྫོགས་རྣ༷ལ་འབྱོ༷ར་ཟབ་མོའི་རྐང་སྟེགས་ལ། །བརྟེན་ནས་འཇ༷མ་དཔ༷ལ་དཔའ་བོའི་གོ་འཕང་དང༌། །གཉིས་སུ་མེད་པའི་རྒྱལ་སར་གཤེགས་ཀྱང་འདིར།
༧ །མཁས་བཙུན་བཟ༷ང་པོའི་རྣམ་རོལ་སྤྱི་བོས་མཆོད། །དེ་ལྟར་སྐྱབས་ཀུན་འདུས་ཞལ་རྗེ་བླ་མའི། །ཡོན་ཏན་མི་ཟད་

ནམ་མཁའི་མཛོད་ལྟ་བུ། །མཐའ་དག་ཕྱོགས་བཅུའི་རྒྱལ་བ་རྣམས་ཀྱིས་ཀྱང༌། །བརྗོད་པའི་སྤོབས་པ་གཟེངས་སུ་མི་མཐོ་ན། ༨ །བདག་འདྲ་སོ་སྐྱེའི་བློ་ཡི་རྭ་བ་ན། །ཆ་ཤས་ཙམ་ཡང་ཆུད་པར་མི་སྲིད་དེ། །རྒྱ་ཆེན་འཆི་བ་མེད་པའི་ལམ་འདི་ཀོ
།བློ་ཆུང་འདོམ་གྱིས་འཇལ་བར་འདོད་དང་མཚུངས། ༩ །འོན་ཀྱང་དབང་བསྐུར་མཆོག་ཐོབ་སློབ་དཔོན་གྱི། །རྣམ་ཐར་ཕྱོགས་རེ་ཙམ་ཞིག་བརྗོད་པས་ཀྱང༌། །ཡང་སྲིད་ཀུན་ཏུ་བསགས་པའི་སྡིག་ལྟུང་རྣམས།
།མིང་གི་ལྷག་མར་འགྱུར་ཞེས་ལུང་ལས་འབྱུང༌། ༡༠ །དེ་ཕྱིར་བསོད་ནམས་ཚོགས་དང་ཡེ་ཤེས་ཀྱི། །བདུད་རྩིའི་ཆུ་གཏེར་ཡོངས་སུ་འཕེལ་བ་དང༌། །ལྷན་ཅིག་རང་གཞན་དད་པའི་ལྗོན་ཤིང་ཉིད།
།གོང་ནས་གོང་དུ་རྒྱས་པར་བྱ་བའི་སླད། ༡༡ །འདི་ན་ཐུན་མོང་དག་ཏུ་རབ་གྲགས་པའི། །རྟོག༷ས་བརྗོད་ཅུང་ཟད་ཙམ་ཞིག་གླེང་བ་ཡི། །ངོ་མཚ༷ར་མེ་ཏོག༷་གཡོ་བ༷འི་འཁྲི་ཤིང་ཆེ། །བྱིན་རླབས་འདོད་དགུའི་དགའ་སྟོན་འབྱུང་ཕྱིར་སྤེལ།
༡༢ །དཀར་པོའི་ཕྱོགས་ཀྱི་ཟླ་འོད་གཞོན་ནུ་ལ། །རྗེས་སུ་དགའ་བའི་ཀུ་མུད་ཁ་བྱེ་བ། །ལྷ་ཀླུ་མིའམ་ཅི་དང་མི་སོགས་ཀྱི། །ཐོས་འཛིན་དོན་ལྡན་བསྒྱུར་ཕྱིར་འབད་པས་ཉོན།
༡༣ །དེ་ལ་འདིར་ཤིན་ཏུ་བརྣག་པར་དཀའ་བའི་སྡུག་བསྔལ་དང༌། ཀུན་འབྱུང་གི་ཆུ་སྲིན་གྱིས་དངོས་དང་བརྒྱུད་པའི་སྒོ་ནས་གཙེས་ཤིང་ཉམས་ཉེས་པར་གྱུར་པའི་འཁོར་བའི་རྒྱ་མཚོ་ཆེན་པོ་ལས་རྣམ་པར་བརྒལ་ཏེ།
མི་གནས་པའི་མྱ་ངན་ལས་འདས་པ་ཐམས་ཅད་མཁྱེན་པའི་ནོར་བུའི་གྲོང་ཁྱེར་དུ་འཇུག་པར་འདོད་པའི་སྐྱེས་བུ་བློ་གྲོས་དང་ལྡན་པ་རྣམས་ཀྱིས་དོན་དུ་གཉེར་བྱའི་གཙོ་བོ་ནི།
ཐོག་མ་ཉིད་དུ་དྲི་མ་མེད་པའི་གསུང་རབ་རྣམས་ལས་ཇི་ལྟར་འབྱུང་བ་བཞིན་གྱི་མཚན་ཉིད་དང་ལྡན་པའི་དཔལ་ལྡན་བླ་མ་དམ་པ་ལེགས་པར་བཙལ་ཏེ་མཉེས་པ་གསུམ་གྱི་སྒོ་ནས་

ཤིན་ཏུ་མཉེས་པར་བྱ་བའི་ཐབས་ལ་འབད་དགོས་པ་ཡིན་ཏེ། རིན་པོ་ཆེའི་ཕུང་པོའི་མདོ་ལས། འོད་སྲུངས་འདི་ལྟ་སྟེ། དཔེར་ན་རྒྱ་མཚོའི་ནང་དུ་གྲུ་ཞིག་ན། གང་དག་ཤིང་ལེབ་བམ་གཞན་ཅི་ཡང་རུང་བ་ཞིག་ལ་བརྟེན་པ་དེ་དག་ནི་བདེ་བར་འགྲམ་དུ་ཕྱིན་པར་འགྱུར་རོ།
།འོད་སྲུངས་དེ་བཞིན་དུ་བྱང་ཆུབ་སེམས་དཔའི་ཐེག་པ་ཐམས་ཅད་མཁྱེན་པའི་གྲུ་ཞིག་སྟེ། བྱང་ཆུབ་ཀྱི་སེམས་ལས་རབ་ཏུ་ཉམས་ན། གང་དགེ་བའི་བཤེས་གཉེན་གྱི་ཤིང་ལེབ་ལ་བརྟེན་པ་དེ་དག་ནི།
ཡང་ཐམས་ཅད་མཁྱེན་པའི་སེམས་རབ་ཏུ་ཐོབ་སྟེ་ཆོས་ཐམས་ཅད་ཀྱི་ཕ་རོལ་ཏུ་སོང་ནས་ཆོས་ཀྱི་དབྱིངས་ཀྱི་གླིང་དུ་ཕྱིན་ཏོ། །ཞེས་དང༌། སྡོང་པོ་བཀོད་པའི་མདོ་ལས།
བྱང་ཆུབ་སེམས་དཔའ་རྣམས་ཀྱི་བྱང་ཆུབ་སེམས་དཔའི་སྤྱོད་པ་ཐམས་ཅད་ཐོབ་པ་ནི་དགེ་བའི་བཤེས་གཉེན་ལ་རག་ལས་པའོ། །བྱང་ཆུབ་སེམས་དཔའི་ཡོན་ཏན་ཡོངས་སུ་རྫོགས་པར་བྱ་བ་ཐམས་ཅད་ནི་དགེ་བའི་བཤེས་གཉེན་ལས་བྱུང་བའོ།
།བྱང་ཆུབ་སེམས་དཔའི་དགེ་བའི་རྩ་བ་ཐམས་ཅད་ནི་དགེ་བའི་བཤེས་གཉེན་གྱིས་བསྐྱེད་པའོ། །ཞེས་བྱ་བ་ལ་སོགས་པ་དང༌། སྡུད་པ་ཚིགས་སུ་བཅད་པ་ལས་ཀྱང༌། སློབ་མ་བཟང་པོ་བླ་མར་གུས་ལྡན་དེ་དག་གིས།
།བླ་མ་མཁས་པ་རྣམས་ལ་རྟག་ཏུ་བསྟེན་པར་བྱ། །ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང༌། །དེ་དག་ཤེས་རབ་ཕ་རོལ་ཕྱིན་པ་རྗེས་སུ་སྟོན། །སངས་རྒྱས་ཆོས་རྣམས་དགེ་བའི་བཤེས་ལ་བསྟེན་ཏོ་ཞེས།
།ཡོན་ཏན་ཀུན་གྱི་མཆོག་མངའ་རྒྱལ་བས་དེ་སྐད་གསུངས། །ཞེས་དང༌། དེ་ལྟ་བས་ན་བྱང་ཆུབ་དམ་པ་ཚོལ་བ་ཡི། །བསམ་པ་དྲག་ལྡན་མཁས་པས་ང་རྒྱལ་ངེས་བཅོམ་སྟེ། །ནད་པའི་ཚོགས་ཀྱིས་གསོ་ཕྱིར་སྨན་པ་བསྟེན་པ་ལྟར།
།གཡེལ་བ་མེད་པར་དགེ་བའི་བཤེས་གཉེན་བསྟེན་པར་བྱ། །ཞེས་སོགས་

སྐྱོན་མེད་པའི་བཀའ་དང་བསྟན་བཅོས་ཐམས་ཅད་ནས། དགོངས་པ་གཅིག་དང༌། དབྱངས་གཅིག་པའི་ཚུལ་གྱིས་གསུངས་ཤིང༌། ཁྱད་པར་དུ་འཚང་རྒྱ་བ་ལ་སེམས་ཀྱི་གནས་ལུགས་རྟོགས་དགོས། དེ་རྟོགས་པར་བྱེད་པའང་བླ་མ་མཉེས་པའི་ཞལ་ལས་དབང་དང་གདམས་ངག་ཐོབ་པ་དང༌།
རང་ཉིད་ཀྱིས་བསོད་ནམས་ཀྱི་ཚོགས་རྒྱ་ཆེན་པོ་བསགས་པ་ལ་རག་ལས་ཀྱི། ཐབས་གཞན་གང་གིས་ཀྱང་བདེ་སྟོང་ལྷན་ཅིག་སྐྱེས་པའི་ཡེ་ཤེས་མི་རྙེད་པར་གསུངས་ཏེ།
ཀྱེ་རྡོ་རྗེ་རྩ་བའི་རྒྱུད་བརྟག་པ་གཉིས་པ་ལས། གཞན་གྱིས་བརྗོད་མིན་ལྷན་ཅིག་སྐྱེས། །གང་དུ་ཡང་ནི་མི་རྙེད་དེ། །བླ་མའི་དུས་ཐབས་བསྟེན་པ་དང༌། །བདག་གི་བསོད་ནམས་ལས་ཤེས་བྱ། །ཞེས་དང༌།
གཞན་ཡང་བཀའ་དང་བསྟན་བཅོས་མཐའ་ཡས་པ་རྣམས་ནས་ལན་གཅིག་མ་ཡིན་པར་ཡང་ནས་ཡང་དུ་གསུངས་པ་ཡིན་ནོ། །རྒྱུ་མཚན་དེའི་ཕྱིར་ན་དབང་དོན་དག་བྱ་དག་བྱེད་ངོ་འཕྲོད་པའི་དབང་བཞི་མཚན་ཉིད་དང་ལྡན་པ་ཡོངས་སུ་རྫོགས་པ་སྩོལ་བའི་རྡོ་རྗེའི་སློབ་དཔོན་དེ་ནི།
གདུལ་བྱ་རྣམས་ལ་སངས་རྒྱས་ཀྱི་མཛད་པ་ཐམས་ཅད་མཛད་མཁན་ཡིན་པས། བཀའ་དྲིན་གྱི་ངོས་ནས་རྒྱལ་བ་རྣམས་ལས་ཀྱང་ཆེས་ཆེར་ལྷག་པར་མ་ཟད།
སངས་རྒྱས་ཐམས་ཅད་འདུས་པའི་ངོ་བོ་སྐུ་བཞིའི་བདག་ཉིད་ཅན་དང༌། རིགས་ལྔའི་རང་བཞིན་ཅན་གྱི་རིགས་དྲུག་པ་རྡོ་རྗེ་སེམས་དཔའི་ངོ་བོར་ཤེས་པའི་སྒོ་ནས་ཡིད་ཆེས་པའི་དད་པ་བརྟན་པོས་གསོལ་བ་འདེབས་པ་དང་བསྙེན་བཀུར་བ་ལ།
བརྩོན་པར་བྱ་དགོས་པར་བཤད་དེ། ཕྱག་རྒྱ་ཆེན་པོ་ཐིག་ལེ་ལས། གང་ཞིག་དབང་བསྐུར་སྦྱིན་བྱེད་པ། །དེ་ནི་རྡོར་སེམས་ལྟ་བུར་བལྟ། །བླ་མ་སྟོན་པ་ལས་ལྷག་བལྟ། །ཡིད་བཞིན་རིན་ཆེན་མཉམ་པར་བལྟ།
།ཞེས་སོགས་མང་དུ་འབྱུང་བ་ཡིན་ནོ། །དེ་བས་ན་དུས་གསུམ་

གྱི་རྒྱལ་བ་སྲས་དང་བཅས་པ་ཐམས་ཅད་མཆོད་པ་བས། བླ་མའི་བ་སྤུའི་ཁུང་བུ་གཅིག་ལ་བསྙེན་བཀུར་བ་བསོད་ནམས་ཆེས་ཁྱད་པར་དུ་འཕགས་པར་ཁྱབ་བདག་རྡོ་རྗེ་སེམས་དཔའ་ཉིད་ཀྱིས་བཀའ་སྩལ་ཏེ། དཔལ་གསང་བ་འདུས་པའི་རྒྱུད་ཕྱི་མ་ལས།
རིགས་ཀྱི་བུ་སངས་རྒྱས་བཅོམ་ལྡན་འདས་ཕྱོགས་བཅུ་ན་ཇི་སྙེད་ཅིག་བཞུགས་ཤིང་རབ་ཏུ་སྤྱོད་པའི་སངས་རྒྱས་བཅོམ་ལྡན་འདས་དེ་རྣམས་ཀྱི་སྐུ་དང་གསུང་དང་ཐུགས་རྡོ་རྗེ་ལས་བྱུང་བའི་བསོད་ནམས་ཀྱི་ཕུང་པོ་ཇི་སྙེད་པ་དེ་བས་ཀྱང་སློབ་དཔོན་གྱི་བ་སྤུའི་བུ་ག་གཅིག་གི་བསོད་ནམས་ཁྱད་པར་དུ་འཕགས་སོ།
།ཞེས་སོགས་གསུངས་པའི་ཕྱིར་རོ། །དེ་ལྟ་བུའི་རྡོ་རྗེ་སློབ་དཔོན་དེ་ལ་ཕྱོགས་བཅུའི་འཇིག་རྟེན་གྱི་ཁམས་མུ་མེད་པ་ན་བཞུགས་པའི་དེ་བཞིན་གཤེགས་པ་ཐམས་ཅད་དང༌།
བྱང་ཆུབ་སེམས་དཔའ་རྣམས་ཀྱིས་ཀྱང་ཡང་ནས་ཡང་དུ་མཆོད་པ་མཛད་པར་གསུངས་ཏེ། དོན་དམ་བསྙེན་པ་ལས།
ཡོན་ཏན་ལྡན་པའི་སྲས་རྣམས་ལ་ནི་འཁོར་བ་འཇོམས། །རང་ལུས་ཚངས་པའི་འཇིག་རྟེན་གནས་ནི་ཀུན་ཏུ་སྟོན། །དེ་ནི་བླ་མ་དཔལ་ཏེ་བླ་མ་དཔལ་གཞན་མིན། །དཔག་མེད་སངས་རྒྱས་ཀྱིས་ཀྱང་རྟག་ཏུ་དེ་ལ་མཆོད།
།ཕྱོགས་བཞུགས་སངས་རྒྱས་སེམས་དཔའ་རྟག་ཏུ་དེ་ལ་འདུད། །ཅེས་སོགས་རྒྱུད་སྡེ་རིན་པོ་ཆེ་རྣམས་ལས་རྒྱ་ཆེར་གསུངས་སོ། །དེས་ན་རིགས་ཐམས་ཅད་ཀྱི་ཁྱབ་བདག་དཔལ་ལྡན་རྡོ་རྗེ་སེམས་དཔའ་དང་གཉིས་སུ་མི་ཕྱེད་པའི་བླ་མ་དམ་པ་རྣམས་ཀྱི་རྣམ་པར་ཐར་པ་ཕྱོགས་རེ་ཙམ་མཐོང་ཞིང་ཐོས་པ་དང༌།
ཡི་གེར་འདྲི་བ་དང༌། གཞན་དག་ལའང་ཅུང་ཟད་བསྙད་དུ་ཡོད་པ་འདི་ནི་ངེས་པར་ཡང་སྲིད་སྔ་མ་རྣམས་སུ་བསོད་ནམས་ཀྱི་ཚོགས་མི་དམན་ཙམ་བསགས་པའི་མཐུ་ལས་བྱུང་བར་གོར་མ་ཆག་ཅིང༌།
འདི་ལྟ་བུ་ནི་སྐྱེ་བ་བརྒྱ་ཕྲག་དུ་མར་ཡང་རྙེད་པར་དཀའ་བའི་གནས་ཡིན་ནོ། །དེའི་ཕྱིར་

ན་རྣམ་པར་སྣང་མཛད་གང་ཆེན་མཚོའི་ཕྱག་མཐིལ་གྱི་རྡུལ་ཕྲ་རབ་ལ་གནས་པའི་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པའི་ཞིང་ཁམས་ཀྱི་ནང་གསེས། སྟོང་གསུམ་གྱི་སྟོང་ཆེན་པོ་མི་མཇེད་འཇིག་རྟེན་གྱི་ཁམས་ཞེས་གྲགས་པའི་བྱེ་བྲག་དབུས་ཀྱི་གླིང་ཆེན་པོ་བཞི་པའི་འཇིག་རྟེན་གྱི་ཁམས་ཞེས་བྱ་བ་ལས།
ལྷོ་ཕྱོགས་འཛམ་བུའི་གླིང་ཞེས་ཡོངས་སུ་གྲགས་པའི་ཞིང་འདིར། བསྐལ་པ་བཟང་པོ་འདི་ལ་སངས་རྒྱས་སྟོང་ངམ་སྟོང་དང་ལྔ་བྱོན་ནས་འགྲོ་བ་དཔག་ཏུ་མེད་པའི་དོན་མཛད་པར་གསུངས་པ་ལས།
རྩོད་པའི་དུས་འདིར་བདག་ཅག་གི་སྟོན་པ་ཡང་དག་པར་རྫོགས་པའི་སངས་རྒྱས་རྣམ་འདྲེན་བཞི་པ་ཟས་གཙང་སྲས་ཀྱིས་ཡུལ་མ་ག་དྷའི་བྱང་ཆུབ་ལྗོན་པའི་དྲུང་དུ་མངོན་པར་རྫོགས་པར་འཚང་རྒྱ་བའི་ཚུལ་བསྟན་ནས།
གདུལ་བྱ་རྣམས་ཀྱི་ཁམས་དང༌། བསམ་པ་དང༌། བག་ལ་ཉལ་དང་རྗེས་སུ་མཐུན་པར་དམ་པའི་ཆོས་ཀྱི་འཁོར་ལོ་མ་ལུས་པ་རྫོགས་པར་བསྐོར་ཏེ།
སྲིད་པའི་རྒྱ་མཚོ་ཆེན་པོ་ཡང་ཟད་པའི་མཐའ་མངོན་པ་སྙམ་ཅན་དུ་མཛད་པ་སོགས་མདོར་ན་མཛད་པ་རྣམ་པ་བཅུ་གཉིས་ཀྱི་སྒོ་ནས། འཇིག་རྟེན་གསུམ་པོ་མཐའ་དག་བླ་ན་མེད་པའི་འབྱོར་པ་ཕུན་སུམ་ཚོགས་པའི་ཁུར་གྱིས་ཡོངས་སུ་ལྕི་བར་མཛད་དོ།
།དེའི་རྗེས་སུ་སྡུད་པ་པོ་རྣམས་ཀྱིས་བདེ་བར་གཤེགས་པ་དེའི་བཀའ་ཐམས་ཅད་ལེགས་པར་བསྡུ་བ་དང་པོ་དང༌། གཉིས་པ་དང༌། གསུམ་པ་ལ་སོགས་པའི་སྒོ་ནས་ལུང་རྟོགས་ཀྱི་བསྟན་པ་རིན་པོ་ཆེ་ནུབ་པ་མེད་པའི་བདག་ཉིད་ཅན་དུ་བྱས་སོ།
།དེ་ནས་ཀྱང་མཁས་པའི་ཅོད་པན། གྲུབ་པའི་གཙུག་རྒྱན་དུ་གྱུར་པ་བསམ་གྱིས་མི་ཁྱབ་པ་བྱོན་ནས་ཐོས་བསམ་སྒོམ་གསུམ་དང༌།
འཆད་རྩོད་རྩོམ་གསུམ་ལ་སོགས་

པའི་སྒོ་ནས་ལྷ་དང་ཀླུ་ལ་སོགས་པའི་གནས་འགའ་ཞིག་དང༌། རྒྱ་གར་འཕགས་པའི་ཡུལ་དུ་སངས་རྒྱས་ཀྱི་བསྟན་པ་ཤིན་ཏུ་དར་བར་མཛད་པ་ཡིན་ནོ། དེ་ནས་དུས་རེ་ཞིག་ན་དེ་བཞིན་གཤེགས་པས་ལུང་བསྟན་པའི་གནས།
སྟོན་ཀའི་ཟླ་བ་ཞུ་བའི་ཚོན་གྱིས་ལན་བརྒྱར་བྱུགས་པ་ལ་ཅོ་འདྲི་བའི་གངས་རིའི་ཕྲེང་བས་ཡོངས་སུ་བསྐོར་བའི་ལྗོངས། ཆུ་གཙང་ཞིང་བསིལ་བའི་རྒྱུན་དུ་མ་འབབས་པས་ཉེ་བར་བརྒྱན་པ། འཕགས་པ་འཇིག་རྟེན་དབང་ཕྱུག་གིས་བྱིན་གྱིས་བརླབས་པས་སྐྱེ་དགུ་རྣམས་ཀྱང་རང་བཞིན་གྱིས་སྙིང་རྗེ་ཆེ་ཞིང༌།
བློ་རྒྱ་ཆེན་པོ་ལ་མོས་པར་གྱུར་པའི་ཁ་བ་ཅན་གྱི་ལྗོངས་འདིར་སྤྲུལ་པའི་རྒྱལ་བློན་བྱང་ཆུབ་སེམས་དཔའ་རྣམས་ཀྱིས་གནས་ལྔ་རིག་པའི་པཎྜི་ཏ་དང༌།
གྲུབ་པའི་སྐྱེས་བུ་དུ་མ་སྤྱན་དྲངས་ཏེ་དམ་པའི་ཆོས་ཀྱི་དབུ་བརྙེས། སྲོལ་བཏོད། དར་ཞིང་རྒྱས་པར་མཛད་དེ། མདོར་ན་བོད་མུན་པའི་གླིང་དུ་ཆོས་ཀྱི་སྒྲོན་མེ་ཆེན་པོ་སྦར་བར་མཛད་དོ།
།དེ་ནས་དུས་རིང་ཞིག་ལོན་པ་ན་ཆོས་དང་ཆོས་མ་ཡིན་པ་རྣམ་པར་འབྱེད་དུ་མེད་པའི་མ་རྟོགས་པ་དང༌། ལོག་པར་རྟོག་པས་བསིལ་ལྡན་གྱི་ལྗོངས་ཕལ་ཆེར་ཁྱབ་པར་གྱུར་པ་ན།
སངས་རྒྱས་དང་བྱང་ཆུབ་སེམས་དཔའི་རྣམ་པར་འཕྲུལ་པ་སྒྱུར་བྱེད་ཀྱི་དམ་པ་གྱུར་པ་ལོ་ཆེན་རིན་ཆེན་བཟང་པོ་དང༌། ནག་ཚོ་ཚུལ་ཁྲིམས་རྒྱལ་བ་དང༌། བླ་མ་ཆེན་པོའི་ཤཱཀྱ་ཡེ་ཤེས་དང༌། འགོས་ལྷས་བཙས་ལ་སོགས་པ་མང་དུ་བྱོན་ནས་དམ་པའི་ཆོས་ཀྱི་སྒོ་དུ་མ་བསྒྱུར་ཞིང་གཏན་ལ་ཕབ་པའི་སྒོ་ནས་འགྲོ་བ་རྣམས་ཡང་དག་པའི་ལམ་ལ་འགོད་པར་མཛད་དོ།
།དེའི་རྗེས་སུ་ཡང་བོད་གངས་ཅན་གྱི་སྐྱེ་དགུ་རྣམས་ཀྱི་མགོན་དང༌།
སྐྱབས་དང༌། དཔུང་གཉེན་དམ་པར་དེ་བཞིན་གཤེགས་པ་རྣམས་བསམ་བཞིན་དུ་སྐུའི་སྐྱེ་བ་བཞེས་པ་ས་སྐྱ་པ་ཞེས་གནས་ལས་མཚན་དུ་གྲགས་པའི་རྗེ་

བཙུན་གོང་མ་ལྔ་ལ་སོགས་པའི་ཡབ་སྲས་བརྒྱུད་པ་དང་བཅས་པ་དང༌། དེ་དག་གི་སློབ་མ་དང་ཉིང་སློབ་ཀྱི་ཚོགས་བསམ་གྱིས་མི་ཁྱབ་པ་དང་བཅས་པས་དམ་པའི་ཆོས་མ་དག་པ་རྣམས་དག་པར་བྱས། དག་པ་རྣམས་གོང་ནས་གོང་འཕེལ་དུ་མཛད་པ་ལ་སོགས་པའི་སྒོ་ནས།
མདོར་ན་སངས་རྒྱས་ཀྱི་བསྟན་པ་ནམ་ལངས་པའི་རྗེས་སུ་ཉི་མ་ཤར་བ་ལྟར་དར་ཞིང་རྒྱས་པར་མཛད་དོ། །དེ་ནས་ཀྱང་ཕྱིས་སུ་ཐུབ་པའི་བསྟན་པ་སྤྱི་དང༌། བྱེ་བྲག་རྗེ་བཙུན་ས་སྐྱ་པ་རྣམས་ཀྱི་བཞེད་སྲོལ་འཛིན་པ་རྣམས་ཀྱི་ནང་ནས་གཙུག་གི་ནོར་བུ་ལྟར་གྱུར་པ།
སྔགས་ཀྱི་བསྟན་པ་འཛིན་པ་ལ་ངོར་རྫོང་གཉིས་སུ་གྲགས་པའི་ནང་ནས་ཆེས་མཆོག་ཏུ་གྱུར་པ་ནི། བཅོམ་ལྡན་འདས་ཐུབ་པའི་དབང་པོས་ལུང་བསྟན་གྱི་མེ་ཏོག་ལན་གཅིག་མ་ཡིན་པར་ཡང་ནས་ཡང་དུ་འཐོར་བའི་ངོར་ཆེན་རྡོ་རྗེ་འཆང་ཀུན་དགའ་བཟང་པོ་ཞེས་མཚན་སྙན་གྱི་གདུགས་དཀར་སྲིད་པ་དང་ཞི་བའི་ཁྱོན་ཐམས་ཅད་ཡོངས་སུ་ཁེབས་པ་དེ་ཉིད་འཇིག་རྟེན་དུ་བྱོན་ཏེ།
དེ་བཞིན་གཤེགས་པའི་བསྟན་པ་ལ་སྟོན་པ་གཉིས་པ་ལྟ་བུའི་མཛད་པ་རླབས་པོ་ཆེའི་སྒོ་ནས། རྒྱལ་བའི་བསྟན་པ་རིན་པོ་ཆེ་སྤྱི་དང༌། བྱེ་བྲག་རྡོ་རྗེ་ཐེག་པའི་ཆོས་སྐོར་ཐམས་ཅད་སའི་སྟེང་ཕལ་ཆེ་བར་དར་ཞིང་རྒྱས་པར་མཛད་པ་ཡིན་ནོ།
།དེ་ནས་ཀྱང་རྗེ་དེ་ཉིད་ཀྱི་རྒྱལ་ཚབ་ཏུ་མི་འཇིགས་གདོང་ལྔས་བཏེག་པའི་ཆོས་ཀྱི་ཁྲི་འཕང་མཐོན་པོར་མངའ་གསོལ་བའི་བསྟན་འཛིན་གྱི་སྐྱེས་བུ་བར་མ་ཆད་པ་མུ་ཏིག་བསྟར་ལ་བརྒྱུས་པ་ལྟར་བྱོན་པ་རྣམས་ཀྱིས་ཀྱང༌།
མཁས་པའི་བྱ་བ་རྣམ་པ་གསུམ་གྱི་སྒོ་ནས་གོང་གི་བཞེད་སྲོལ་མཐའ་དག་མི་ཉམས་ཤིང་འཕེལ་བར་མཛད་པ་རྣམས་ཀྱི་ནང་ནས་བདག་ཅག་གི་བླ་མ།
ཁམས་གསུམ་གྱི་མགོན་པོ། བྱང་ཆུབ་སེམས་དཔའ་རྣམས་ཀྱི་གཙོ་

བོ། ཐར་པ་འདོད་པ་རྣམས་ཀྱི་འདྲེན་པ། ལམ་དུ་ཞུགས་པ་རྣམས་ཀྱི་དེད་དཔོན། ལྷ་དང་བཅས་པའི་ཆེ་དགུ་ཀུན་གྱིས་ཞབས་ཀྱི་པདྨོ་སྤྱི་བོར་ལེན་པ། ཕྱིའི་ཀུན་སྤྱོད་ཐམས་ཅད་འདུལ་བ་དང་མཐུན་ཞིང་བཅས་རང་གི་ཉེས་པ་ཕྲ་ཞིང་ཕྲ་བས་ཀྱང་མ་རེག་པའི་དགྲ་བཅོམ་པ་ཆེན་པོ།
ནང་དུ་སྟོང་པ་དང་སྙིང་རྗེ་གཉིས་སུ་མེད་པས་འགྲོ་བ་རྣམས་ལ་བུ་གཅིག་པ་ལྟར་བརྩེ་བའི་རྒྱལ་སྲས་བྱང་ཆུབ་སེམས་དཔའ་ཆེན་པོ། གསང་བ་ལྟར་ན་རིགས་ཐམས་ཅད་དང་དཀྱིལ་འཁོར་ཀུན་གྱི་ཁྱབ་བདག་དཔལ་ལྡན་རྡོ་རྗེ་སེམས་དཔའ་དང་དབྱེར་མ་མཆིས་པ།
སྐུའི་དཀྱིལ་འཁོར་མཐོང་བ་ཙམ་གྱིས་སྲིད་ཞིའི་རྒུད་པ་མཐའ་དག་སེལ་བར་ནུས་པ། གསུང་གི་གསང་བ་རྨད་དུ་བྱུང་བས་ཟབ་པ་དང་རྒྱ་ཆེ་བའི་ཆོས་ཀྱི་གྲུ་ཆར་རྟག་ཏུ་འབེབས་པ།
ཐུགས་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་ཀྱིས་ཆོས་དང་ཆོས་མ་ཡིན་པ་རྣམ་པར་འབྱེད་པ། ལྷུན་གྱིས་གྲུབ་ཅིང་རྒྱུན་མི་འཆད་པའི་ཕྲིན་ལས་ཕུན་སུམ་ཚོགས་པས་འགྲོ་བ་རྣམས་སྨིན་གྲོལ་ལ་འགོད་པར་མཛད་པ།
འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་རིན་པོ་ཆེ་མ་ལུས་པའི་མཛོད་འཛིན་པ། མཁན་ཆེན་ཐམས་ཅད་མཁྱེན་ཅིང་གཟིགས་པ་ཆེན་པོ་བྱམས་པ་ནམ་མཁའ་འཆི་མེད་ཁུ་དབོན་གསུམ་གྱི་རྣམ་པར་ཐར་པ་མ་ལུས་པ་ནི།
ཕྱོགས་བཅུའི་རྒྱལ་བ་སྲས་དང་བཅས་པ་རྣམས་ཀྱིས་ཀྱང་བརྗོད་པར་དཀའ་ན། བདག་ལྟ་བུ་བློ་གྲོས་ཀྱི་མཐུ་ཆུང་ཞིང་མ་རིག་པའི་ཁུང་བུར་ཚུད་པའི་སྐྱེ་བོ་རྣམས་ཀྱིས་ནི་ཆ་ཤས་ཙམ་ཡང་བསྙད་པར་ལྟ་ག་ལ་ཞིག་སྟེ།
འདི་ནི་ངེས་པ་དོན་གྱི་དབང་དུ་བྱས་ན་བསྐལ་པ་དཔག་ཏུ་མེད་པའི་སྔོན་རོལ་དུ་མངོན་པར་བྱང་ཆུབ་པ་ལྔའི་ཚུལ་གྱིས་ཆོས་ཀྱི་སྐུ་དང་གཟུགས་ཀྱི་སྐུ་གཉིས་སུ་མེད་པའི་བདག་ཉིད་ཅན་གྱི་མངོན་

པར་རྫོགས་པར་སངས་རྒྱས་སུ་ཟིན་ཀྱང༌། སྔོན་གྱི་སྨོན་ལམ་དང༌། འགྲོ་བ་རྣམས་ལ་རྗེས་སུ་བརྩེ་བའི་བདུད་རྩིའི་ཆུ་རྒྱུན་གྱིས་ཡང་དང་ཡང་དུ་བཀྲུས་པའི་སྒྲིབ་བྲལ་རྣམ་པར་དག་པའི་ཡེ་ཤེས་ཀྱི་སྤྱན་གྱིས་ཉིན་མཚན་གྱི་རིས་དང་བར་མེད་པར་སེམས་ཅན་སུ་ཞིག་ནི་དར།
སུ་ཞིག་ནི་རྒུད། སུ་ཞིག་ནི་འདྲེན་པའི་དུས་ལ་བབ། ཅེས་ཡང་དང་ཡང་དུ་གཟིགས་ཏེ་ཞིང་ཡོངས་སུ་དག་པ་རྣམས་སུ་ལོངས་སྤྱོད་རྫོགས་པའི་ཚུལ་དང༌།
མ་དག་པའི་ཞིང་ཁམས་རྣམས་སུ་ཡང་སངས་རྒྱས་ཀྱིས་འདུལ་བ་ལ་སངས་རྒྱས་དང༌། བྱང་ཆུབ་སེམས་དཔས་འདུལ་པ་ལ་བྱང་ཆུབ་སེམས་དཔའ་དང༌། དེ་བཞིན་དུ་རང་སངས་རྒྱས་དང༌། ཉན་ཐོས་དང༌། སོ་སོ་སྐྱེ་བོས་འདུལ་བ་ལ་དེ་དག་སོ་སོའི་རྣམ་པར་རོལ་པ་དུ་མ་དང༌།
གཞན་ཡང་རི་བོང་དང༌། སྟག་དང༌། སེང་གེ་དང༌། གྲུ་དང༌། གཟིངས་དང༌། ཟམ་པ་ལ་སོགས་པ་མདོར་ན་སེམས་ཅན་གང་ལ་གང་གིས་འདུལ་བ་ལ་དེ་དང་རྗེས་སུ་མཐུན་པའི་སྤྲུལ་པ་དཔག་ཏུ་མེད་པས་ལུས་ཅན་མཐའ་དག་ཕན་པ་དང་བདེ་བའི་ལམ་དུ་འགོད་པར་མཛད་པ་ཡིན་ཏེ།
སངས་རྒྱས་ཀྱི་སྟོབས་བསྐྱེད་པ་ཆོ་འཕྲུལ་རྣམ་པར་བསྟན་པ་ཞེས་བྱ་བའི་མདོ་ལས།
ཀྱེ་རྒྱལ་བའི་བུ་དག་དེ་བཞིན་གཤེགས་པའི་ཐབས་མཁས་པ་དང༌། སེམས་ཅན་ཡོངས་སུ་སྨིན་པར་བྱ་བ་ནི་མང་ངོ༌། །སེམས་ཅན་རྣམས་ཀྱི་བསམ་པ་ཇི་ལྟ་བུ་དང༌། ཇི་ལྟར་འདུལ་བ་དང༌། དགེ་བའི་རྩ་བ་ཇི་ལྟ་བུ་དང༌།
སེམས་ཅན་རྣམས་ཀྱི་མོས་པ་སྣ་ཚོགས་ཀྱི་སྤྱོད་པ་མཁྱེན་ནས་ཆོས་སྟོན་ཏེ། སེམས་ཅན་ཁ་ཅིག་ནི་བྱང་ཆུབ་སེམས་དཔས་འདུལ། ཁ་ཅིག་ནི་ཉན་ཐོས་ཀྱིས་འདུལ། ཁ་ཅིག་ནི་རང་སངས་རྒྱས་ཀྱིས་འདུལ།
ཁ་ཅིག་ནི་ལྷས་འདུལ། ཁ་ཅིག་ནི་བརྒྱ་བྱིན་གྱིས་འདུལ། ཁ་ཅིག་ནི་ཚངས་

པས་འདུལ། ཁ་ཅིག་ནི་ཀླུས་འདུལ། ཁ་ཅིག་ནི་རྫུ་འཕྲུལ་ཆེན་པོས་འདུལ། ཁ་ཅིག་ནི་རྒྱལ་པོས་འདུལ། ཁ་ཅིག་ནི་ཏིང་ངེ་འཛིན་གྱིས་འདུལ། ཁ་ཅིག་ནི་ཆོས་ཉན་པས་འདུལ། ཁ་ཅིག་ནི་ཆོ་འཕྲུལ་གྱིས་འདུལ།
ཁ་ཅིག་ནི་དེ་བཞིན་གཤེགས་པ་མྱ་ངན་ལས་འདའ་བས་འདུལ། ཁ་ཅིག་ནི་རིང་བསྲེལ་གྱིས་འདུལ་ཞེས་བྱ་བ་ལ་སོགས་པ་དང༌། ཡང་མདོ་དེ་ཉིད་ལས། ཀྱེ་རྒྱལ་བའི་སྲས་དག །དེ་བཞིན་གཤེགས་པ་སྡུག་བསྔལ་རྣམ་པ་སྣ་ཚོགས་ཀྱིས་བསྒྲིབས་པའི་སེམས་ཅན་རྣམས་དང༌།
ཁམས་སྣ་ཚོགས་ཀྱིས་འདུལ་བའི་སེམས་ཅན་རྣམས་ཀྱི་སྤྱོད་པ་མཁྱེན་ནས་ཡོངས་སུ་མྱ་ངན་ལས་འདའ་བ་ཡང་སྟོན། སྐྱེ་བ་ཡང་སྟོན། འཁོར་ལོས་སྒྱུར་བའི་རྒྱལ་པོ་ཡང་སྟོན།
རྩེ་བ་དང༌། དགའ་བ་དང༌། བུད་མེད་ཀྱི་བཞད་གད་དང༌། ཀུ་རེ་དང༌། དྲི་དང༌། ཕྲེང་བ་དང༌། དགའ་ཞིང་རྩེ་བ་ཡང་སྟོན། ཁྱིམ་ནས་འབྱུང་བ་དང༌། རབ་ཏུ་བྱུང་བ་དང༌། དཀའ་བ་སྤྱད་པ་རྣམས་ཀྱང་སྟོན།
བདུད་བཏུལ་བ་དང༌། ཆོས་ཀྱི་འཁོར་ལོ་བསྐོར་བ་ནས། ཆོས་ཀྱི་སྤྲིན་ཆེན་པོའི་ཆར་ཕབ་པས་སེམས་ཅན་རྣམས་ཚིམ་པར་བྱེད་པའི་བར་དུ་ཡང་སྟོན་ཏེ། དེ་བཞིན་གཤེགས་པ་རྣམས་ཡོངས་སུ་མྱ་ངན་ལས་འདས་ཀྱང་སྦྱོར་བ་སྣ་ཚོགས་ཀྱིས་རིང་བསྲེལ་མཆོད་པ་དང༌།
མཆོད་རྟེན་དང༌། གཙུག་ལག་ཁང་དང༌། སྐུ་གཟུགས་བྱེད་དུ་གཞུག་པ་དང༌། རབ་ཏུ་བྱུང་བའི་ཕྱིར་ཁྱིམ་ནས་བྱུང་བ་དང༌། དགེ་སློང་གི་དགེ་འདུན་རྣམས་མཆོད་པ་དང༌།
དམ་པའི་ཆོས་འདྲི་བ་དང༌། བཀླག་པ་དང༌། ཁ་ཏོན་དུ་བྱ་བ་ལ་སྤྲོ་བ་སྐྱེད་པ་དག་གིས་ཀྱང་སེམས་ཅན་ཐམས་ཅད་ཐར་པར་མཛད། །ཅེས་སོགས་མང་དུ་གསུངས་ཤིང༌། ཆོས་ཡང་དག་པར་སྡུད་པའི་མདོ་ལས་ཀྱང༌།
བྱང་ཆུབ་སེམས་དཔའ་རྣམས་ཀྱི་

འཕྲུལ་པ་ཆེན་པོ་རྣམ་པ་བཅུར་ཁོང་དུ་ཆུད་པར་བྱ་སྟེ། གང་ཞེ་ན་འཁོར་ལོས་སྒྱུར་བར་འཕྲུལ་པ་དང༌། བརྒྱ་བྱིན་དུ་འཕྲུལ་པ་དང༌། ཚངས་པར་འཕྲུལ་པ་དང༌། ཉན་ཐོས་སུ་འཕྲུལ་པ་དང༌། རང་སངས་རྒྱས་སུ་འཕྲུལ་པ་དང༌།
བྱང་ཆུབ་སེམས་དཔར་འཕྲུལ་པ་དང༌། སངས་རྒྱས་སུ་འཕྲུལ་པ་དང༌། སངས་རྒྱས་ཀྱི་ཞིང་དུ་འཕྲུལ་པ་དང༌། བྱང་ཆུབ་ཀྱི་སྙིང་པོར་འཕྲུལ་པ་དང༌། འཁོར་ཆེན་པོར་འཕྲུལ་པ་སྟེ་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་འཕྲུལ་པ་ཆེན་པོར་ཁོང་དུ་ཆུད་པར་བྱའོ།
།ཞེས་སོགས་དང༌། རྡོ་རྗེ་གུར་ལས། གང་དུ་སྣང་ནས་ཀྱང་སེམས་ཅན་གྱི་དོན་མཛད་དོ། །སོ་སོར་སྣང་ནས་ཀྱང་སེམས་ཅན་གྱི་དོན་མཛད་དོ།
།ཆང་འཚོང་མ་དང༌། སྨད་འཚོང་མར་སྣང་ནས་ཀྱང་སེམས་ཅན་གྱི་དོན་མཛད་དོ། །ཞེས་དང༌། མངོན་རྟོགས་རྒྱན་ལས། གང་གིས་སྲིད་པ་ཇི་སྲིད་པར། །འགྲོ་ལ་ཕན་པ་སྣ་ཚོགས་དག །མཉམ་དུ་མཛད་པའི་སྐུ་དེ་ནི།
།ཐུབ་པའི་སྤྲུལ་སྐུ་རྒྱུན་མི་འཆད། །ཅེས་བྱ་བ་ལ་སོགས་པ་ཡང་དག་པའི་ལུང་དང༌། སྐྱོན་མེད་པའི་རིག་པ་དང༌། ཤིན་ཏུ་ཟབ་པའི་མན་ངག་དུ་མས་ཡིད་ཆེས་པའི་གནས་སུ་གྲུབ་པ་ཡིན་ནོ། །དེ་ལྟ་བས་ན་རེ་ཞིག་ཀུན་རྫོབ་ཚུ་རོལ་མཐོང་བ་རྣམས་ཀྱི་སྣང་ངོར་སོ་སོ་སྐྱེ་བོའི་རྡོ་རྗེ་སློབ་དཔོན་མཚན་ཉིད་དང་ལྡན་པའི་སྐུར་སྤྲུལ་ནས།
གངས་རིའི་ཁྲོད་ཀྱི་གདུལ་བྱ་རྣམས་ཡང་དག་པའི་གྲོང་ཁྱེར་དུ་བཀྲི་བ་དང༌།
ཐུབ་པའི་དབང་པོའི་བསྟན་པ་རིན་པོ་ཆེ་སྤྱི་དང་བྱེ་བྲག་ཐམས་ཅད་ཟླ་འོད་ཀྱི་ཐུར་མས་ཕྱེས་པའི་མེ་ཏོག་ཀུ་མུ་དཱའི་ཚལ་ལམ། དབྱར་གྱི་མཚོ་བཞིན་དུ་རྒྱས་པར་མཛད་པའི་རྣམ་ཐར་ཁོ་ནའང་བརྗོད་ཀྱིས་མི་ལང་མོད།
འོན་ཀྱང་འདིར་སྐབས་སུ་བབ་པ་བདག་ཅག་ཐ་མལ་པ་རྣམས་ཀྱི་བློ་ངོར་སྣང་བའི་རྣམ་པར་ཐར་པ་ཕྱོགས་རེ་ཙམ་མཆིས་པ་རྣམས་རང་དང་གཞན་གྱི་རྒྱུད་ལ་བསོད་ནམས་དང་ཡེ་ཤེས་ཀྱི་ཚོགས་ཡོངས་སུ་རྫོགས་པར་བྱ་བའི་

ཕྱིར་དང༌། ངག་གི་ལས་ཀྱི་སྒྲིབ་པ་མ་ལུས་པ་ཟད་པར་སྤངས་ཏེ་དེ་བཞིན་གཤེགས་པ་རྣམས་ཀྱི་གསུང་དབྱངས་ཡན་ལག་དྲུག་ཅུ་ཐོབ་པར་བྱ་བའི་ཕྱིར་དང༌། གང་དག་དཀར་པོའི་ཆོས་ཀྱི་གཞི་མར་མེད་དུ་མི་རུང་བའི་དང་འདོད་ཡིད་ཆེས་ཀྱི་དད་པ་མ་སྐྱེས་པ་རྣམས་ཀྱི་རྒྱུད་ལ་དད་པའི་ས་བོན་འཇོག་པ་དང༌།
དད་པ་རྣམས་ཀྱི་དད་པའི་རྩ་བ་བརྟན་ཅིང་གོང་ནས་གོང་འཕེལ་དུ་འགྱུར་བར་བྱ་བའི་ཕྱིར་རྒྱ་མཚོ་ལས་ཆུ་ཐིགས་ཀྱི་དཔེ་ལྟར་ཅུང་ཟད་ཙམ་ཞིག་བརྗོད་པ་ལ་དྲན་པ་ཉེ་བར་བཞག་པར་བྱའི།
དད་པ་དང་བློ་གྲོས་ཕུན་སུམ་ཚོགས་པའི་སྐྱེ་བོ་དག་ཉོན་ཅིག་དང་ཐོས་པ་ཉིད་ནས་དོན་དང་ལྡན་པར་འགྱུར་རོ། །དེ་ཅིའི་ཕྱིར་ཞེ་ན།
འཇིག་རྟེན་ན་རིགས་ཐམས་ཅད་ཀྱི་ནང་ནས་བླ་མར་གྱུར་པ་ཤཱཀྱ་རྣམས་ཀྱི་སྐྱེ་བའི་རབས་བཟུང་ཞིང་ཀུན་ཆུབ་པར་བྱས་ནས་གཞན་ལ་རྒྱ་ཆེར་བསྙད་ན་ཆོས་དང་མཐུན་ཞིང་བསོད་ནམས་ཀྱི་ཕུང་པོ་དཔག་ཏུ་མེད་པ་འབྱུང་ལ།
ཡོན་ཏན་བསམ་གྱིས་མི་ཁྱབ་པ་འཕེལ་བར་བྱེད་དོ། །ཞེས་རིགས་གང་ལས་སྐྱེས་བུ་དམ་པ་རྣམས་བྱོན་པའི་སྔོན་གྱི་རབས་བསྙད་ན་ཕན་ཡོན་རྒྱ་ཆེན་པོ་འབྱུང་བར་དྲི་མ་མེད་པའི་མདོ་སྡེ་རྣམས་ལས་མངོན་སུམ་དུ་གསུངས་པའི་ཕྱིར་རོ།
།ཨེ་མ་སྟོབས་བཅུ་མངའ་བའི་ཉིན་མོར་བྱེད། །སྟོང་ཕྲག་འཆར་བའི་མི་མཇེད་ཞིང་ཁམས་སུ། །རྩོད་པའི་དུས་འདིར་ཟས་གཙང་སྲས་པོ་ཡིས། །ཆོས་ཚུལ་ནོར་བུའི་སྒོ་འཕར་ཅི་ཡང་ཕྱེས།
༡ །དེ་རྗེས་འཕགས་བོད་མཁས་དང་གྲུབ་རྣམས་ཀྱིས། །རྒྱལ་བསྟན་དབྱར་གྱི་མཚོ་བཞིན་སྤེལ་བ་ཡི། །གྲགས་པའི་རྔ་ཡབ་དཀར་པོ་སྲིད་ཞིའི་ཁོངས། །བཟུང་བ་མེད་པར་གཡོབ་པའི་དགེ་མཚན་འབར།
༢ །ཁྱད་པར་མཚན་གྱི་བདུད་རྩི་འཇོ་བའི་འོད། །སུ་ཞིག་རྣ་བའི་ཀུནྡཱར་རེག་ཙམ་གྱིས། །ཕན་བདེའི་འདབ་སྟོང་ཡོངས་སུ་གྲོལ་འགྱུར་ཞེས། །ཐུབ་པས་ལུང་གིས་རབ་བསྔགས་ཀུན་དགའ་བཟང༌།
༣ །དེས་ནི་སྔོན་

ཆད་རྒྱལ་བས་མ་བསྒྲལ་བའི། །འགྲོ་རྣམས་ཐར་པ་མཆོག་གི་ཐེམ་སྐས་ལ། །འཁྲིད་པའི་ཡ་མཚན་གསར་དུ་ངོམས་པ་གང། །ཚངས་དང་ཕུར་བའི་བློས་ཀྱང་གཞལ་ནུས་མིན། ༤ །མགོན་དེའི་ཆོས་ཀྱི་ཁྲི་འཕང་མཐོན་པོ་ན།
།ཞབས་སེན་འཁོར་ལོའི་རེ་ཁཱ་རྣམ་བཀོད་པའི། །སྨྲ་དབང་རྣམས་ཀྱིས་འཆད་རྩོད་རྩོམ་པ་ཡིས། །ཐུབ་པའི་བསྟན་པ་ཉིན་མོའི་དཔལ་ལ་སྦྱར། ༥ །ལྷག་པར་གྲངས་མེད་བསྐལ་པའི་སྔོན་རོལ་དུ། །མཐའ་གཉིས་སྤངས་པའི་གཞལ་མེད་ཁང་པ་ན།
།ཁམས་གསུམ་ཆོས་ཀྱི་རྒྱལ་པོའི་རྒྱལ་སྲིད་ལ། །དབང་བསྒྱུར་བདག་ཅག་རྣམས་ཀྱི་འདྲེན་པ་གསུམ། ༦ །ཇི་ལྟར་པདྨོའི་ཚལ་དུ་བུང་བ་དང༌། །འོ་མའི་ཆུ་གཏེར་ཆེ་ལ་ངང་མོ་བཞིན།
།འགྲོ་ལ་རྗེས་སུ་བརྩེ་བའི་འཛུམ་རླབས་ཀྱིས། །སྲིད་པ་འདི་ན་འཇུག་པའི་རོལ་རྩེད་བརྩམས། ༧ །དེ་ལྟའི་མགོན་ལ་གུས་པས་བསྔགས་པ་ཡིས། །བདེ་གཤེགས་སྲས་བཅས་དགྱེས་པའི་གནད་འདི་ཀུན། །རྟོགས་པར་བྱ་ཕྱིར་འཇིག་རྟེན་བྱེད་པོ་ཡིས།
།ཉི་དང་ཟླ་བའི་དཀྱིལ་འཁོར་སྤྲུལ་མིན་ནམ། ༨ །དབང་བསྐུར་མཆོག་སྩོལ་རྡོ་རྗེ་སློབ་དཔོན་གྱི། །བ་སྤུའི་ཁུང་བུ་ཙམ་ཞིག་བསྙེན་བཀུར་བའི། །བསོད་ནམས་དེ་ནི་རྒྱལ་བ་ཀུན་མཆོད་པའི།
།ཕན་ཡོན་ཟིལ་གྱིས་གནོན་ལ་ཆས་པ་བཞིན། ༩ །གསལ་བར་བྱའོ་གཟུགས་ལ་ལྟ་བའི་མིག །རིན་ཆེན་དང་པོ་ལས་བསྐྲུན་ཐུར་མས་ཏེ། །གང་གི་རྣམ་ཐར་ཀུ་མུ་དཱ་ཡི་ཚལ། །ཚོགས་གསུམ་ཟླ་འོད་གཞོན་ནུ་འདིས་ཀྱང་ངོ༌།
༡༠ །དེ་ལྟར་དགོས་པ་དོན་དང་ལྡན་པའི་གཏམ་གྱི་སྦྱོར་བ་མེ་ཏོག་མནྡཱ་རའི་ཕང་ཕུང་ལྟ་བུར་གཡོ་བ་ཅུང་ཟད་སྔོན་དུ་གཏོར་བས་ངག་གི་ལམ་ཡངས་པར་བྱས་ནས། ད་ནི་སྐབས་སུ་བབ་པའི་དོན་དངོས་བཤད་པར་བྱ་སྟེ།
དེ་ལ་གསུམ། མཁན་ཆེན་ཐམས་ཅད་

མཁྱེན་པ་བྱམས་པ་ནམ་མཁའ་འཆི་མེད་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོའི་རྣམ་ཐར་བཤད་པ། དེའི་དབོན་བདག་ཅག་རྣམས་ཀྱི་འདྲེན་པ་དམ་པ་མཚན་བརྗོད་པར་དཀའ་བ་དོན་གྱི་སླད་དུ་མཚན་ནས་སྨོས་ན་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོའི་རྣམ་ཐར་བཤད་པ།
དེའི་གཅུང་གྲུབ་པའི་འཁོར་ལོས་སྒྱུར་བ་ཆེན་པོ་མཚན་དངོས་ཟུར་ཙམ་གླེང་ན་མཁན་ཆེན་རྡོ་རྗེ་འཆང་རྣལ་འབྱོར་འཇམ་དཔལ་བཟང་པོ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོའི་རྣམ་པར་ཐར་པ་བཤད་པའོ།
།དེའི་དང་པོ་ནི། སྙིགས་དུས་ཀྱི་རྒྱལ་བ་གཉིས་པ་ངོར་ཆེན་རྡོ་རྗེ་འཆང་ཀུན་དགའ་བཟང་པོའི་ཆོས་ཀྱི་རྒྱལ་སྲིད་ཆེན་པོར་མཁས་པའི་ཕྲིན་ལས་རྣམ་པ་གསུམ་གྱི་འཁོར་ལོས་སྒྱུར་བའི་གདན་རབས་ཞེ་གསུམ་པ་དཔལ་ཆོས་ཀྱི་རྗེ།
ཆོས་ཀྱི་རྒྱལ་པོ། ཆོས་ཀྱི་དབང་ཕྱུག །ཆོས་ཐམས་ཅད་ཀྱི་འབྱུང་གནས་མཁན་ཆེན་ཐམས་ཅད་མཁྱེན་ཅིང་གཟིགས་པ་ཆེན་པོ་བྱམས་པ་ནམ་མཁའ་འཆི་མེད་ཅེས་ཡོངས་སུ་གྲགས་པའི་བ་དན་སྲིད་ཞིའི་ཁོངས་སུ་མངོན་པར་གསལ་བ་གང་དེའི་ཡོན་ཏན་འཛད་པ་མེད་པའི་གཏེར་ཆེན་པོ་ལས།
སྐྱེ་བོ་ཐ་མལ་པ་རྣམས་ཀྱི་བློ་ངོར་སྣང་བའི་ཐུན་མོང་གི་རྣམ་པར་ཐར་པའི་མེ་ཏོག་འགའ་ཞིག་མིང་ཚིག་ཡི་གེ་ཚོགས་པའི་སྲད་བུར་བརྒྱུ་བར་བྱ་སྟེ། དེ་ལ་ལྔ། སེམས་ཅན་གྱི་དོན་དུ་སྤྲུལ་པའི་སྐུའི་སྐྱེ་བ་བཞེས་པའི་ཚུལ།
རྟེན་རྣམ་པར་དག་པའི་ཆེད་དུ་རྒྱལ་བའི་བསྟན་པ་རིན་པོ་ཆེའི་སྒོར་ཞུགས་ནས་ཐོས་བསམ་སྒོམ་གསུམ་གྱིས་རང་རྒྱུད་གྲོལ་བར་མཛད་པའི་ཚུལ། ཡོན་ཏན་བསམ་གྱིས་མི་ཁྱབ་པའི་ཕྱིར་བསྟན་པའི་བདག་པོ་ཆེན་པོར་མངའ་གསོལ་ནས་

བསྟན་པ་དང་སེམས་ཅན་གྱི་དོན་རླབས་པོ་ཆེ་མཛད་པའི་ཚུལ། མཁས་བཙུན་བཟང་གསུམ་སོགས་ཀྱི་ཡོན་ཏན་བྱེ་བྲག་ཏུ་བཤད་པ། མཐར་གཟུགས་སྐུའི་བཀོད་པ་ཆོས་ཀྱི་དབྱིངས་སུ་བསྡུས་ནས་སླར་ཡང་སེམས་ཅན་གྱི་དོན་རྒྱུན་མི་འཆད་པའི་ཚུལ་ལོ།
།དེའི་དང་པོ་ལ། སྐུ་སྐྱེ་བ་བཞེས་པའི་ཚུལ་དངོས་དང༌། གཞོན་ནུའི་ས་ལ་བཞུགས་ནས་མཛད་པ་ཇི་ལྟར་མཛད་པའི་ཚུལ་གཉིས་ལས། དང་པོ་ནི། འདི་ལྟར་དེ་བཞིན་གཤེགས་པ་རྣམས་མངོན་པར་བྱང་ཆུབ་པའི་གནས་རྒྱ་གར་རྡོ་རྗེ་གདན་གྱི་བྱང་ཕྱོགས།
འཕགས་པ་ལག་ན་པདྨོའི་གདུལ་ཞིང༌། དུང་དང་ཀུནྡ་ལྟར་དཀར་བའི་གངས་རི་མཐོ་ཞིང་ལྷུན་ཆགས་པའི་ཕྲེང་བས་བསྐོར་བའི་ལྗོངས། འཆི་བ་མེད་པའི་ཡུལ་དུ་སོན་བ་ལྟར་ཧ་ཅང་གྲང་བར་ཡང་མ་ཡིན་པའི་བསིལ་བའི་རེག་བྱ་འཇམ་པོས་སྐྱེ་བོ་རྣམས་ཀྱི་ལུས་སེམས་ལ་ཀུན་དགའ་གསར་དུ་སྐྱེད་པ།
ཡིད་དུ་འོང་བའི་ནེའུ་གསིང་དང་ལྗོན་ཤིང་གི་ཚོགས་དུ་མས་མཛེས་པར་སྤུད་པའི་ཁྲོད།
ཆུ་ཀླུང་མང་པོ་ཕྱོགས་ཐ་དད་དུ་བབས་པ་ལས་སྒྲ་སྙན་པར་གྲགས་པས་འགྲོ་བ་རྣམས་ཀྱི་ཡིད་ཀྱི་བརྟན་པ་དབང་མེད་དུ་འཕྲོག་པའི་ཡུལ། བོད་ཁ་བ་ཅན་ཞེས་ཡོངས་སུ་གྲགས་པ་འདི་ལ་སྟོད་ན་མངའ་རིས་སྐོར་གསུམ།
བར་ན་དབུས་གཙང་རུ་བཞི། སྨད་ན་མདོ་ཁམས་སྟོད་སྨད་བར་གསུམ་སྟེ་ཁམས་གསུམ་མམ། སྒང་དྲུག་ཏུ་ཡོད་པ་ལས་བར་དབུས་གཙང་རུ་བཞི། དེ་ལའང་དབུས་ན་དབུ་རུ་དང་གཡོ་རུ་གཉིས།
གཙང་ན་གཡས་རུ་དང་རུ་ལག་གཉིས་ཏེ་རུ་བཞི་ལས་གཡས་རུ། དེ་ལ་ཉང་སྟོད་དང་ཉང་སྨད་གཉིས་སུ་ཡོད་པ་ལས་ཉང་སྨད་ཀྱི་སའི་བྱེ་བྲག །རྒྱལ་བ་སྲས་དང་བཅས་པ་རྣམས་

ཀྱི་ཡེ་ཤེས་སྒྱུ་འཕྲུལ་དྲྭ་བའི་རོལ་པ་ལས་བྱུང་བའི་ལུང་དང་རིག་པ་སྨྲ་བ་བསམ་ལས་འདས་པར་བྱོན་པ་རྣམས་ཀྱིས་མདོ་དང་སྔགས་ཀྱི་ཆོས་ཚུལ་མང་པོའི་སྒོ་འཕར་ཡངས་པོར་ཕྱེ་བའི་གནས། ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ཨེ་ཝྃ་ཆོས་ལྡན་ཞེས་གྲགས་པའི་འོད་ཟེར་རིང་པོར་འཕྲོ་བ་དེ་དང་ཉེ་བའི་ས་ཕྱོགས་རྩེན་རྒྱ་མཚོ་གླིང་ཞེས་པར།
རྗེ་འདིའི་ཡབ་ནི། ཨེ་ཝྃ་ཆོས་ལྡན་གྱི་གདན་རབས་སོ་གཉིས་པ་བྲང་ཏི་མཁས་པའི་རིགས་སུ་སྐུ་འཁྲུངས་པའི་མཁན་ཆེན་ནམ་མཁའ་བསམ་འགྲུབ་ཅེས་འཇིག་རྟེན་ན་ཡོན་ཏན་མང་པོའི་མཛོད་འཛིན་པའི་བླ་མ་རྣམས་ཀྱི་ཡང་བླ་མར་གྱུར་པ་དེའི་རུས་ཀྱི་དབོན་པོར་གྱུར་པ།
དེའང་ཐར་རྩེ་ཞབས་དྲུང་དཔལ་ལྡན་ཆོས་སྐྱོང་ཞེས་འཕགས་ཡུལ་གྱི་གྲུབ་པའི་སློབ་དཔོན་ཆེན་པོ་དཔལ་ལྡན་བི་རཱུ་པའི་རྣམ་འཕྲུལ་དུ་གྲགས་པ། གཞི་ཚུལ་ཁྲིམས་རྣམ་པར་དག་པས་རྒྱུད་མཛེས་ཤིང༌། ཟབ་པ་དང་རྒྱ་ཆེ་བའི་ཆོས་ཚུལ་མང་པོ་ཐུགས་ལ་མངའ་བ།
དབང་བསྐུར་བ་ལ་སོགས་པའི་ཆོས་འཆད་སྤེལ་གང་མཛད་ཀྱང་ཚར་རེ་ཙམ་གཟིགས་པས་ཚིག་དོན་མཐའ་དག་ཁོང་དུ་ཆུད་པ་སོགས་སྐྱེས་ཐོབ་ཀྱི་ཤེས་རབ་ཕུལ་དུ་སོན་པ།
དུས་རྒྱུན་དུ་ཕྱག་རྫས་སོགས་ལ་འཛིན་ཆགས་ཏིལ་འབྲུ་ཙམ་ཡང་མི་མངའ་བ། མཐར་ཞི་བར་གཤེགས་པའི་ཚེ་ཡང་སྐུ་གདུང་གྲུ་གང་ཅུང་མེད་ཙམ་ལས་མ་ལུས་པས་པུར་བཞུ་སོགས་ལ་སྐུ་གདུང་ཀ་ཊོ་རའི་ནང་དུ་གདན་དྲངས་པས་ཆོག་པ་སོགས་ངོ་མཚར་བའི་རྣམ་ཐར་མང་དུ་ཡོད་པ་དེ་དང་ཡབ་ཡུམ་གཅིག་པའི་སྐུ་མཆེད་དུ་གྱུར་པ།
ལུགས་གཉིས་ཀྱི་ཤེས་བྱ་ཐམས་ཅད་ལ་མཁྱེན་པའི་སྤྱན་རས་གསལ་ཞིང༌། དཀོན་མཆོག་ལ་དད་པ་དང༌།
སེམས་ཅན་ལ་སྙིང་རྗེ་སོགས་ཡ་རབས་ཀྱི་ཡོན་ཏན་ཡོངས་སུ་

རྫོགས་པའི་ཡབ་རྟ་འགྲིན་ཞེས་བྱ་བ་དང༌། ཡུམ་རྫོང་པ་ལགས་ཞེས་པ་གསང་སྔགས་རྙིང་མ་བའི་རིང་ལུགས་འཛིན་པའི་སྔགས་འཆང་མཐུ་ནུས་ཅན་རྒྱུན་མ་ཆད་པར་བྱོན་པའི་རིགས་སུ་འཁྲུངས་པའི་ཡེ་ཤེས་ཀྱི་མཁའ་འགྲོའི་མཚན་དང་ལྡན་པ།
ཡིད་དུ་འོང་བའི་ལང་ཚོ་དང༌། རིས་སུ་མ་ཆད་པའི་དད་པ་དང༌། ཉེ་རིང་མེད་པའི་འགྲོ་བ་རྣམས་ལ་བྱམས་པ་དང་སྙིང་རྗེ་ལ་སོགས་པ་དམ་པའི་ངང་ཚུལ་མང་པོས་མཛེས་པར་སྤུད་པའི་པ་སངས་སྒྲོལ་མ་ཞེས་པ་སྟེ།
ཡབ་ཡུམ་དེ་གཉིས་ལ་སྲས་བཞི་དང༌། སྲས་མོ་བཞི་སྟེ་བརྒྱད་ཡོད་པ་ལས། སྲས་ཐམས་ཅད་ཀྱི་ནང་ནས་ཆེ་ཤོས་པདྨ་དོན་གྲུབ་དང༌། དེ་འོག་ཟླ་རྒྱལ་ཞེས་པ་གཉིས་ནི་འཇིག་རྟེན་ལུགས་ཀྱི་བསྟན་བཅོས་མཐའ་དག་ལ་མཁས་ཤིང༌།
ཡ་རབས་ཀྱི་སྲོལ་བཟང་པོ་སྐྱོང་བ་ཞིག་སྟེ་གཉིས་ཀ་ཁྱིམ་པའི་བརྟུལ་ཞུགས་འཛིན་པ་ཡིན་ལ། དེ་འོག་ཞབས་དྲུང་ནམ་མཁའ་རབ་འབྱམས་སུ་གྲགས་པ་ནི། ཆུང་ངུ་ནས་ངོར་དུ་ཁུ་བོ་ཞབས་དྲུང་དཔལ་ལྡན་ཆོས་སྐྱོང་གི་དྲུང་དུ་བྱོན།
ཐུགས་རབ་ཀྱི་རྩལ་ཆེན་པོ་རྫོགས་ཏེ་ཉིན་རེར་ཕྱག་དཔེ་ཤོག་བུ་མདའ་ཚད་མ་བརྒྱད་རེ་ཙམ་ཐུགས་ལ་འཛིན་པ་ལ་བསྙེལ་པ་མི་མངའ། གཞན་ཡང་རི་མོ་དང༌།
འདག་བཟོ་ལ་སོགས་པ་བཟོའི་རིག་བྱེད་མང་པོ་མ་བསླབས་པར་ཐོལ་བྱུང་དུ་མཁྱེན་པ་སོགས་སྨྲ་བའི་ཁྱུ་མཆོག་ཆེན་པོར་གྱུར་པ་ཞིག་ཡོད་རུང༌། གདུལ་བྱའི་བསོད་ནམས་ཀྱིས་མ་ཆུན་པར་དགུང་ལོ་བཅུ་བདུན་པར་ཞིང་ཁམས་གཞན་དུ་གཤེགས།
དེ་འོག་སྲས་ཐམས་ཅད་ཀྱི་ནང་ནས་ཆུང་ཤོས་དཔལ་ས་ཡི་སྟེང་ན་འགྲན་ཟླ་དང་བྲལ་བའི་ཆོས་ཀྱི་རྗེ་འདི་ཡིན་ཏེ། དེའང་ཐོག་མར་ཡུམ་གྱི་ལྷུམས་སུ་ཞུགས་པ་ནས།
ཇི་སྲིད་མ་བལྟམས་ཀྱི་བར་དུ་ཡུམ་སྐུ་ལུས་

ཡང་ཞིང་ཟོ་མདོག་བཟང་བ་དང༌། སྔར་མ་མྱོང་བའི་ལུས་སེམས་ལ་བདེ་བས་ཁྱབ་པ་དང༌། དགེ་བའི་བྱ་བ་ལ་རང་གི་ངང་གིས་འཇུག་པ་སོགས་རྒྱལ་བའི་སྲས་པོ་རྣམས་ལ་ཇི་ལྟར་འབྱུང་བའི་དགེ་མཚན་མཐའ་དག་མངོན་དུ་གྱུར་བཞིན་པའི་ངང་ནས།
རྒྱུད་ཀྱི་རྒྱལ་པོ་དཔལ་དུས་ཀྱི་འཁོར་ལོ་བོད་དུ་ཕེབས་ནས་རབ་བྱུང་ཐོག་མར་བརྩིས་པའི་རབ་བྱུང་བཅུ་གསུམ་པའི་ནང་གསེས། ལེགས་སྦྱར་གྱི་སྐད་དུ་སིརྠ་པ་ཞེས་བོད་སྐད་དུ་ས་སྐྱོང་སྟེ་རྒྱ་རྩིས་པའི་ལུགས་ཀྱི་ཤིང་མོ་བྱ་ལོའི་ཧོར་ཟླ་ལྔ་པའི་དམར་ཕྱོགས་ཀྱི་གྲལ་ཚེས་ཉེར་ལྔའི་སྲོད་ཀྱི་དུས་སུ་ཡུམ་ལ་གནོད་པ་མེད་ཅིང་ངོ་མཚར་བའི་ལྟས་དུ་མ་དང་བཅས་ཏེ་སྐུ་འཁྲུངས་པར་གྱུར་ཏོ།
།དེ་ལྟར་འཁྲུངས་པའི་ཁྱེའུ་དེ་ནི་གཟུགས་བཟང་ཞིང་ལྟ་ན་སྡུག་པ། བཞིན་གྱི་དཀྱིལ་འཁོར་པདྨ་གཞོན་ནུ་ཁ་བྱེ་མ་ཐག་པ་ལྟར་ཁ་དོག་རྒྱས་ཤིང༌། དབུ་གདུགས་ཀྱི་རྣམ་པ་ཅན་དང༌། དཔྲལ་བའི་དབྱེས་ཆེ་བ་སོགས་སྐྱེས་བུ་ཆེན་པོའི་མཚན་དང་ལྡན་ཞིང༌།
སྐྱེ་བོ་རྣམས་ཀྱི་ཡིད་ཀྱི་བརྟན་པ་དབང་མེད་དུ་འཕྲོག་པ་ཞིག་སྟེ། དུས་མཉམ་པའི་སྐྱེ་བོ་སུས་ཀྱང་འགྲན་དུ་མེད་པ་ཡིན་ནོ་ཞེས་ཐོས་ལ།
མཚན་དགྲ་འདུལ་ཞེས་བྱ་བར་བཏགས་སོ། །ཤེལ་དཀར་ཞུ་བའི་ཁུ་བ་ཡི། །ཚོན་གྱིས་ལན་བརྒྱར་བྱུགས་པ་བཞིན། །མུ་ཏིག་འོད་ཆགས་ཁ་བའི་ལྗོངས། །ལྷ་ཡུལ་ས་ལ་འཕོས་འདྲ་ཡོད། །ཁྱད་པར་དགེ་མཚན་རྒྱ་མཚོ་ཡིས།
།ཡོངས་སུ་གཏམས་པའི་གླིང་འདི་ནི། །གངས་ཅན་མཛེས་པའི་རྒྱན་ཉིད་དུ། །དབང་ཕྱུག་གིས་ནི་སྤྲུལ་པར་ངེས། །དེ་ན་མཁས་དང་གྲུབ་རིགས་ཀྱི། །འཆི་མེད་ལམ་ལས་ཉེར་འོངས་པའི། །རྒྱལ་སྲས་སྐྱེད་པའི་ཡབ་དེ་ལ།
།རྟ་མཆོག་རོལ་པའི་མཚན་བྱིན་བརླབས། །ཡིད་འོང་ཤར་གྱི་ཐིག་ལེ་ནི། །རིན་ཆེན་རྒྱན་གྱིས་རྣམ་སྤྲས་ཤིང༌། །དད་དང་སྙིང་

རྗེ་སོགས་ལྡན་ན། །ཟླ་བཞིན་མ་ཡི་དཔེ་ཟླར་འོས། །དེ་ལྟའི་རི་དྭགས་མིག་ཅན་མའི། །ལུས་ཀྱི་ཕོ་བྲང་ཉམས་དགའ་བར། །དགེ་བའི་མཚན་མ་རབ་འབྱམས་དང༌། །ལྷན་ཅིག་ཞུགས་པའི་རོལ་རྩེད་བརྩམས། །ཨེ་མ་རབ་ཏུ་མཛེས་པའི་ལུས།
།ཤིང་བལ་བཞིན་དུ་ཡང་བ་དང༌། །ཟོ་མདོག་ཆེས་ཆེར་རྒྱས་པ་ནི། །ཡར་གྱི་ངོ་ལ་འགྲན་པ་བཞིན། །སྔོན་ཆད་ལྷས་ཀྱང་མ་མྱངས་པའི། །ལུས་སེམས་བདེ་བས་མྱོས་པ་ནི། །མངོན་སུམ་པའམ་རྨི་ལམ་ཞེས།
།ཡུམ་གྱི་ཡིད་ནི་སོམ་ཉིར་གྱུར། །དེ་ནས་ནོར་གྱི་བློ་གྲོས་མ། །དབྱར་གྱི་ཆས་སུ་ཞུགས་པ་དང༌། །འགྲོ་འདིའི་བསོད་ནམས་རྭ་བ་ན། །གཟུགས་སྐུའི་མེ་ཏོག་གསར་པ་བཞད། །སྲིད་ན་མཛེས་པའི་སྙིང་པོ་ཀུན།
།གཅིག་ཏུ་སྤུངས་ལ་ཅོ་འདྲི་བའི། །མཚན་བཟང་ལྟ་ན་སྡུག་པ་ཡིས། །འཇིག་རྟེན་གསུམ་པོ་ཀུན་ཡིད་འཕྲོག །དེ་ཚེ་ཆེད་དུ་མ་བོས་པར། །ཤིས་པའི་ཆོས་ཀུན་འདུ་བ་དང༌། །འབད་པ་མེད་པར་ལྗོངས་འདི་ཡི།
།བདེ་སྐྱིད་དགུང་ལ་རེག་པར་གྱུར།། །།གཉིས་པ་གཞོན་ནུའི་ས་ལ་བཞུགས་ནས་མཛད་པ་ཇི་ལྟར་མཛད་པའི་ཚུལ་ནི། དེ་ནས་ན་ཚོད་དང་མཐུན་པའི་ཁ་ཟས་ཕུན་སུམ་ཚོགས་པས་སྐྱེད་བསྲིངས་ཏེ། ཅུང་ཟད་མནོ་ཤེས་པ་ནའང་གཞོན་ནུ་དེ་ནི་བསྐལ་པ་དཔག་ཏུ་མེད་པར་ལེགས་བྱས་ལ་གོམས་པ་བརྟས་པའི་ཤུགས་ཀྱིས་རྒན་པ་ལ་གུས་ཤིང༌།
གཞོན་པ་ལ་བྱམས་པ་ལ་སོགས་པ་ཡ་རབས་ཀྱི་སྤྱོད་ཚུལ་དང་ལྡན་ཞིང༌། རྩེད་མོ་དང་ཀུ་རེ་ལ་སོགས་པ་ཐ་མལ་གྱི་བྱིས་པའི་སྤྱོད་པ་ལས་འདས་ཏེ།
ཞི་ཞིང་དུལ་བ་དང༌། བག་ཡོད་པའི་སྒོ་ནས་ཀུན་སྤྱོད་ཤིན་ཏུ་གཙང་བས་སྐྱེ་བོ་ཐམས་ཅད་ངོ་མཚར་བའི་གནས་སུ་གྱུར་པ་ཞིག་གོ་ཞེས་འཁུམས་སོ།
།དེ་ནས་དགུང་ལོ་ལྔ་བཞེས་པའི་དུས། ཐར་

རྩེ་ནས་ཁུ་བོ་ཞབས་དྲུང་དཔལ་ལྡན་ཆོས་སྐྱོང་དགོངས་པ་ཞི་དབྱིངས་སུ་གཏད། དེ་སྐབས་ཐར་རྩེར་མི་མེད་རྒྱུ་མེད་ལྟ་བུའི་ཉག་ཕྲ་བར་བརྟེན་དཔལ་ལྡན་ས་སྐྱའི་བླ་སྨན་པ་ཆེན་པོ་ཞལ་དཀར་བས། ངོར་གྱི་ཟུར་བཞི་ཐར་རྩེ་པར།
དབོན་རྒྱུད་སོགས་ཅི་ཡང་ཡོད་སྐད་མ་ཐོས་པས། དེའི་འཛིན་བ་དག་བྱེད་ཆོག་པར་དཔལ་ས་སྐྱའི་འཇམ་མགོན་ཆེན་པོར་སྙན་སྒྲོན་ཕུལ་ཀྱང༌། ངོར་པ་རྣམས་ཀྱིས་དབོན་པོ་རྗེ་འདི་པ་ཡོད་ཚུལ་གསེར་སྙན་དུ་གསོལ་ཏེ།
དགུང་ལོ་དྲུག་ཏུ་སོན་པ་ལྕགས་ཕོ་སྟག་གི་ལོར། ས་ལ་གནས་པའི་འོག་མིན་ཆེན་པོ་དཔལ་ཨེ་ཝཾ་ཆོས་ལྡན་གྱི་བླ་བྲང་ཐར་པ་རྩེར་ཕེབས། ག་ཟི་དྲུང་ཡིག་ཏུ་གྲགས་པས་འབྲི་ཀློག་སོགས་བརྡ་བསྟན་པ་ཙམ་གྱིས་ཚེགས་མེད་དུ་མཁྱེན།
དེ་ནས་བཟུང་དགུང་ལོ་བཅུ་དྲུག་པའི་བར་ལ་ཨེ་ཝྃ་པའི་འདོན་ཚོགས་ཡོངས་སུ་རྫོགས་པ་ཐུགས་འཛིན་དང༌། དེ་དག་གི་གདངས་དབྱངས། རྔ་དང་རོལ་མོའི་ཚིགས།
ཐིག་རྡུལ་ཚོན་ལ་སོགས་པ་མདོར་ན་ཕྱག་ལེན་ཕྲ་མོ་ཚུན་ཆོད་ཀྱང་དཔྱིས་ཕྱིན་པར་མཛད། ལྷག་པར་འཇམ་མགོན་ས་སྐྱ་པཎྜི་ཏ་ཆེན་པོས་མཛད་པའི་བསྟན་བཅོས་སྡོམ་གསུམ་རབ་དབྱེ། ཆོས་རྗེ་དཀོན་མཆོག་ལྷུན་གྲུབ་པས་མཛད་པའི་རྒྱུད་བཤད་ཀྱི་སྔོན་འགྲོ་ཚུལ་གསུམ་མཛེས་རྒྱན།
རྒྱུད་ཀྱི་མངོན་པར་རྟོགས་པ་ལྗོན་ཤིང་མཛེས་རྒྱན། དཔལ་ཀྱེ་རྡོ་རྗེའི་རྩ་བའི་རྒྱུད་བརྟག་པ་གཉིས་པ་སྟེ་ངོར་པའི་གཞུང་ཆུང་བཞིར་གྲགས་པ་རྣམས་དང༌།
དཀོན་མཆོག་ལྷུན་གྲུབ་པས་མཛད་པའི་གསུང་ངག་ལམ་འབྲས་ཀྱི་སྔོན་འགྲོ་སྣང་གསུམ་མཛེས་རྒྱན། དངོས་གཞི་རྒྱུད་གསུམ་མཛེས་པར་བྱེད་པའི་རྒྱན་བཅས་དང༌། རྒྱུད་སྤྱི་ལ་དགོས་པའི་ཆོས་སྣར་ས་ཆེན་གྱིས་མཛད་པའི་རྒྱུད་སྡེའི་དུམ་བུ་བརྒྱ་བཅུ་གསུམ་པ།
སློབ་དཔོན་རིན་པོ་ཆེ་བསོད་ནམས་རྩེ་མོས་མཛད་པའི་རྒྱུད་སྡེ་སྤྱིའི་རྣམ་པར་གཞག་

པ། རྗེ་བཙུན་རིན་པོ་ཆེས་མཛད་པའི་རྒྱུད་ཀྱི་མངོན་པར་རྟོགས་པ་རིན་པོ་ཆེའི་ལྗོན་ཤིང༌། དེ་གཉིས་ཀྱི་སྟོང་ཐུན་ས་བཅད། ཡབ་ཀྱི་བསྟོད་པ་དཎྜ་ཀ །ཡུམ་གྱི་བསྟོད་པ་དྲི་མ་མེད་པའི་རྒྱན་རྣམས་གྲགས་པས་མཛད་པ།
བདག་མེད་བསྟོད་པའི་འགྲེལ་པ་ས་པཎ་གྱིས་མཛད་པ་སྟེ་ཀུན་ཏུ་དགོས་པའི་གཞུང་བདུན་དུ་གྲགས་པ་རྣམས་ཐུགས་ལ་བཟུང་ནས་རྒྱུག་འབུལ་བ་སོགས་མཛད་ཅིང༌། དེ་རྣམས་ཀྱང་ཐུགས་ལ་བཟུང་ལོ་ཙམ་མ་ཡིན་པར་ཚིག་དོན་གྱི་གོ་བ་དང༌།
མཐའ་དཔྱོད་སོགས་མཐིལ་ཕྱིན་པར་མཛད་པ་ཡིན་ནོ། །གཞན་ཡང་ཐར་རྩེ་རང་དུ་བཞུགས་པའི་ཕྱག་དཔེ་རྣམས་ལ་ཆུང་ངུའི་དུས་ལྟ་རྟོག་མ་བྱས་པ་མེད་ཅེས་རྗེ་རང་གི་ཞལ་སྔ་ནས་གསུངས་ཞེས་ཐོས་ལ།
གོང་དུ་སྨོས་པའི་གཞུང་དེ་རྣམས་ཐུགས་འཛིན་གནང་བའི་ཚེའང་ཉིན་རེར་ཤོག་བུ་མདའ་ཚད་མ་བཞི་རེ་ཆག་མེད་དུ་ཐུགས་ལ་བཟུང་བ་སོགས་གཞོན་ནུའི་དུས་ནས་མཁྱེན་རབ་ཀྱི་ཀློང་ཆེན་པོ་བརྡོལ་བ་ཡིན་ནོ།
།དེར་མ་ཟད་སྐུ་ན་ཆུང་ངུའི་དུས་དགེ་རྒན་སོགས་སྐུལ་ལྕག་ཞུ་མཁན་སུ་ཡང་མེད་རུང༌། སྔོན་བྱང་ཆུབ་སེམས་དཔའ་རྟག་ཏུ་ངུས་ཤེར་ཕྱིན་གྱི་ཆོས་ཚོལ་བ་ན། བཟའ་བ་དང་བཏུང་བ་ལ་སོགས་པ་ཅིའང་ཡིད་ལ་མི་བྱེད་པར་ཤེས་རབ་ཀྱི་ཕ་རོལ་ཏུ་ཕྱིན་པ་འབའ་ཞིག་ཡིད་ལ་སེམས་པ་ལྟར།
དུས་ཐམས་ཅད་དུ་ལེ་ལོ་དང༌། རྣམ་གཡེང་མེད་པར་ཡང་སྲིད་ཀུན་ཏུ་གོམས་པའི་བརྩོན་འགྲུས་ཀྱི་བརྟུན་པ་དྲག་པོས་ཕྱག་དཔེའི་གཟིགས་རྟོག་ཁོ་ན་ལས་སྐད་ཅིག་ཀྱང་གཡེལ་བ་མེད་པ་ཡིན་ཏེ་རྗེ་རང་གི་ཞལ་ནས་ཀྱང༌།
ངེད་ཆུང་ངུའི་དུས་ས་སྐྱར་ཆོས་ཞུ་སོགས་ལ་བགྲོད་སྐབས་ཀྱང༌། ཉིན་མོ་དབང་ལུང་ཞུ་བ་སོགས་ཀྱིས་དཔེ་ཆ་ལྟ་ལོང་མ་བྱུང་རུང༌།
མཚན་མོ་སྣང་གསལ་གྱི་ངོས་སུ་ཤོག་ལྡེབ་རེ་མ་ཆག་

པར་བློ་ལ་བཟུང་བ་ཡིན་ཞེས་གསུང་ངོ་ཞེས་ཐོས་ལ། རྟོགས་པའི་ཡོན་ཏན་གྱི་དབང་དུ་བྱས་ནའང༌། དགུང་ལོ་བཅུ་གཉིས་པར་སོན་པའི་སྐབས་ཤིག་ཏུ། ཨེ་ཝྃ་ཐར་རྩེའི་གཟིམ་ཆུང་བསམ་གཏན་ཡང་རྩེར་གྲགས་པའི་རྟེན་གསུམ་རྣམས་ལ་མཆོད་བཤམ་ཞིག་མཛད་པའི་ཚེ།
ཕྱི་རོལ་གྱི་སྣང་བ་ཐམས་ཅད་སེམས་ལས་ལོགས་ན་མེད་ཅིང༌། སེམས་དེའང་སྐྱེ་འགག་གནས་གསུམ་དང་བྲལ་ཞིང༌། ཁ་དོག་དང་དབྱིབས་སུ་མ་གྲུབ་པའི་སྟོང་པ་དང༌།
གསལ་བ་ཟུང་དུ་འཇུག་པའི་གནས་ལུགས་བརྗོད་པའི་ཡུལ་ལས་འདས་ལ། དེ་ཉིད་ཐབས་ཀྱིས་ཟིན་མ་ཟིན་གྱི་རྐྱེན་གྱིས་འཁོར་འདས་ཀྱི་རྒྱུ་སོ་སོར་བྱེད་པའོ་སྙམ་པ་ཐུགས་རྒྱུད་ལ་འཁྲུངས་ཤིང༌། དེ་ཕྱིན་ཆད་བྱ་བ་གང་ལའང་ལྟ་བ་བརྗོད་བྲལ་གྱི་རྩི་དང་མ་བྲལ་བ་ཡིན་ཞེས་རྗེ་འདི་ཉིད་ཀྱི་ཞལ་སློབ་རྫུན་མེད་པ་དག་གི་ངག་ལས་ཐོས་ལ།
ཡང་འགའ་ཞིག་གིས་ནི། སྐུ་ཆུང་ངུའི་དུས་ཅུང་ཟད་ཅིག་བསྙུན་པར་གསོལ་སྨན་སོགས་ཀྱིས་རིམ་དྭངས་སུ་གྱུར་ཏེ།
དེའི་རྐྱེན་གྱིས་དབུ་མའི་ལྟ་བ་ཕྱིན་ཅི་མ་ལོག་པ་ཐུགས་རྒྱུད་ལ་འཁྲུངས་པ་ཡིན་ཞེས་ཟེར་རོ། །གཞན་ཡང་དེ་སྐབས་སུ་མ་འོངས་པ་ན་བོད་ཆེན་པོའི་ལྗོངས་སུ་བྱོན་ནས་བསྟན་འགྲོའི་དོན་མཛད་དགོས་པའི་རྟགས་ཀྱང་ཤིན་ཏུ་གསལ་བ་མང་པོ་བྱུང་བར་མངོན་ནོ་ཞེས་འགའ་ཞིག་གིས་གླེང་ངོ༌།
།དོན་དེ་རྣམས་ལ་དགོངས་ནས་སྟོབས་ཀྱི་འཁོར་ལོས་སྒྱུར་བ་སྡེ་དགེ་བླ་ཆེན་རིགས་ལྡན་ཆེན་པོ་བྱམས་པ་ཀུན་དགའ་སངས་རྒྱས་བསྟན་པའི་རྒྱལ་མཚན་གྱིས་མཛད་པའི་རྗེ་འདིའི་རྣམ་ཐར་གསོལ་འདེབས་བྱིན་རླབས་ཆར་རྒྱུན་འཇོ་བའི་སྤྲིན་ཕུང་ལས་ཀྱང༌།
མགོན་པོས་བྱང་ཆུབ་མངོན་དུ་མཛད་ཟིན་ཀྱང༌།
།འགྲོ་མང་རྣམ་གྲོལ་གོ་སར་དབུགས་དབྱུང་ཕྱིར། །པད་དཀར་འཛིན་པས་

བྱིན་བརླབས་གངས་རིའི་ལྗོངས། །མཁས་པ་བྲང་ཏིའི་གདུང་དུ་འཁྲུངས་ལ་འདུད། །གཞོན་ནུའི་དུས་ནས་བྱིས་པའི་སྤྱོད་ལས་འདས། །སྔོན་གནས་རྗེས་དྲན་རིགས་དྲུག་སྡུག་བསྔལ་གཟིགས། །ནད་ཀྱིས་གདུང་བར་རྟེན་འབྲེལ་སྨན་གྱིས་གསོས།
།སྣང་སེམས་ཆོས་ཀུན་སེམས་སུ་རྟོགས་ལ་འདུད། །ཡི་གེའི་ཕྱི་མོ་སུམ་ཅུ་གཟིགས་ཙམ་གྱིས། །ཚིག་དོན་མ་ལུས་ཐུགས་ཆུད་མགོན་པོ་ཁྱོད། །ཐུན་མིན་གདུལ་ཞིང་བོད་ཆེན་རྒྱལ་ཁམས་ཉིད།
།རྟེན་འབྱུང་གསལ་བར་གྱུར་པ་དེ་ལ་འདུད། །རྒྱལ་བའི་དགོངས་དོན་མ་འཁྲུལ་སྟོན་པའི་མཆོག །རྒྱལ་བ་གཉིས་པ་ས་སྐྱའི་གོང་མ་ལྔ། །རྒྱལ་བས་ལུང་བསྟན་ངོར་ཆེན་རྡོ་རྗེ་འཆང༌། །འཁྲུལ་ཟད་བཞེད་སྲོལ་མཆོག་དེར་ཞུགས་ལ་འདུད།
།ཅེས་སོགས་གསུངས་པ་ཡིན་ནོ། །འཕགས་རྣམས་སྲིད་པར་གནས་བཅས་ཀྱང༌། །འཁོར་བའི་སྐྱོན་གྱིས་རེག་མིན་ཏེ། །པདྨོ་འདམ་ལས་སྐྱེས་གྱུར་ཀྱང༌། །འདམ་གྱི་དྲི་མས་བསྒོས་པ་མེད།
།གཞོན་ནུ་ཉིད་ནས་ལེགས་བྱས་ཀྱི། །ཡོན་ཏན་མང་པོས་དམ་བཟུང་བ། །མཐོང་ཚེ་ཉི་དང་ཟླ་བས་ཀྱང༌། །སྤྲོ་བའི་འོད་ཟེར་འབྱིན་པ་འདྲ། །འོག་མིན་གཉིས་པའི་དགའ་ཚལ་ན། །ཞབས་ཀྱི་མེ་ཏོག་རྣམ་བཀོད་པས།
།དཀར་ཕྱོགས་སྐྱོང་བའི་སྦྲང་རྩིའི་བུའི། །སྙིང་ལ་རབ་དགའི་རྒྱལ་མཚན་ཚུགས། །མཁྱེན་རབ་སྣང་བའི་མུ་ཁྱུད་ཅན། །ཤེས་བྱའི་མཁའ་ལ་རྒྱུ་མཐོང་ནས། །གཏི་མུག་མུན་པ་རྣམ་སྐྲག་སྟེ།
།ས་ལྷའི་ཕང་པར་ཐིམ་མམ་སྙམ། །རིང་ནས་མཛའ་བ་མི་ཕྱེད་པའི། །ལྟ་བའི་མཆོག་གྱུར་དབུ་མ་ཡང༌། །ཡིད་ཀྱི་བག་མར་སོན་པའི་མོད། །དངོས་འཛིན་འཁྲུལ་པའི་གདོན་ཀུན་ཞི།། །།སྤྱི་དོན་གཉིས་པ་རྟེན་རྣམ་པར་དག་པའི་ཆེད་དུ་རྒྱལ་བའི་བསྟན་པ་རིན་པོ་ཆེའི་

སྒོར་ཞུགས་ནས་ཐོས་བསམ་སྒོམ་གསུམ་གྱིས་རང་རྒྱུད་གྲོལ་བར་མཛད་པའི་ཚུལ་ལ་གཉིས་ཏེ། ཚིགས་སྔ་མ་དགེ་ཚུལ་དུ་བསྒྲུབས་ཏེ་གསན་བསམ་སྒོམ་གསུམ་ཇི་ལྟར་མཛད་པའི་ཚུལ་དང༌། ཚིགས་ཕྱི་མ་བསྙེན་པར་རྫོགས་པ་དགེ་སློང་གི་དངོས་པོར་བསྒྲུབས་ཏེ་ཉན་བཤད་སྒོམ་གསུམ་ཇི་ལྟར་མཛད་པའི་ཚུལ་ལོ།
།དང་པོ་ནི། འདི་ལྟར་དགའ་བོ་རབ་ཏུ་བྱུང་བའི་མདོ་ལས། ཁྱིམ་པ་རྣམས་ནི་མེ་འོབས་ན་གནས་པ་ལྟ་བུའོ། །རབ་ཏུ་བྱུང་བ་རྣམས་ནི་བསིལ་ཁང་ན་གནས་པ་ལྟ་བུའོ།
།ཞེས་གསུངས་པ་ལྟར་འཁོར་བ་མཐའ་དག་ནི་དུག་ཅན་གྱི་ཁ་ཟས་བཞིན་དུ་སྡུག་བསྔལ་གྱི་རྩ་བར་གཟིགས་ཤིང༌། དེ་ལས་ཐར་བར་བྱེད་པའི་ལམ་རྣམས་ཀྱི་གཙོ་བོ་ནི་ལྷག་པའི་ཚུལ་ཁྲིམས་ཀྱི་བསླབ་པ་ཉིད་དུ་དགོངས་ལ།
རྒྱལ་བའི་བསྟན་པ་འཛིན་པའི་སྐྱེས་བུ་རྣམས་ཀྱི་ཁྲོད་ནའང་ངུར་སྨྲིག་འཆང་བ་རྣམས་ནི་རྒྱུ་སྐར་གྱི་དབུས་ན་ཟླ་བའི་དཀྱིལ་འཁོར་བཞིན་དུ་རབ་དང༌།
མཆོག་དང༌། ཕུལ་དུ་གྱུར་པར་གཟིགས་ནས། ངེས་པར་འབྱུང་བའི་ཐུགས་ཀྱི་ཀུན་སློང་རྣམ་པར་དག་པས་ཀུན་ནས་བསླངས་ཏེ། དགུང་ལོ་བདུན་པ་སྟོད་འགྲེལ་བའི་ལུགས་ཀྱི་བོང་བུ་ཞེས་པ། ལྗོངས་འདིར་དབང་ཐང་དང་བསྟུན་པའི་ལྕགས་མོ་ཡོས་བུའི་ལོར།
ལེགས་པར་གསུང་པའི་ཆོས་འདུལ་རྒྱ་མཚོའི་ཕ་རོལ་ཏུ་སོན་པ་ཁང་གསར་མཁན་རིན་པོ་ཆེ་ངག་དབང་ཆོས་སྐྱོང་བཟང་པོར་མཁན་པོ་ཞུས། གཞན་ཡང་ལས་ཀྱི་སློབ་དཔོན་ལ་སོགས་པའི་དགེ་སློང་དུ་མ་དང་བཅས་པའི་དབུས་སུ།
།དགེ་བསྙེན་གྱི་སྡོམ་པ་སྔོན་དུ་འགྲོ་བའི་སྒོ་ནས་ཁྱིམ་པའི་རྟགས་ཐམས་ཅད་ལམ་གཞི་མདོའི་རྩྭ་ལྟར་དོར། རབ་ཏུ་བྱུང་བའི་རྟགས་རྣམས་བུང་བས་སྦྲང་རྩི་ལེན་པ་བཞིན་དུ་ཡང་དག་པར་བླངས།
དངོས་གཞི་དགེ་ཚུལ་གྱི་སྡོམ་

པ་རྣམ་པར་དག་པ་ལེགས་པར་བཞེས་ཏེ། མཚན་བྱམས་པ་ནམ་མཁའ་བཟང་པོ་ཞེས་བྱ་བར་གསོལ་ཏོ། །དེ་ནས་བརྩམས་ཏེ་སྔོན་གྱི་འཕགས་པ་དགྲ་བཅོམ་པ་རྣམས་དང་ཚུལ་མཚུངས་པར་ཚུལ་ཁྲིམས་ཀྱི་བསླབ་པ་རིན་པོ་ཆེ་མིག་འབྲས་ལྟར་གཅེས་པར་བཟུང་སྟེ།
བསླབ་བྱ་ཕྲ་ཞིང་ཕྲ་བ་རྣམས་ཀྱང་མ་ཉམས་པར་མཛད་པ་ཡིན་ནོ། །མདོར་ན་བདག་ཉིད་ཆེན་པོ་འདི་ནི་བསྐལ་པ་དཔག་ཏུ་མེད་པའི་སྔོན་རོལ་ནས་ཐམས་ཅད་མཁྱེན་པའི་གོ་འཕང་བདག་གིར་མཛད་ཟིན་ནའང༌།
རྒྱལ་བའི་བསྟན་པ་ལ་འཇུག་པ་རྣམས་ཀྱི་མངོན་པར་རྟོགས་པ་ནི། ཇི་སྐད་དུ། ཚུལ་གནས་ཐོས་དང་བསམ་ལྡན་པས། །སྒོམ་པ་ལ་ནི་རབ་ཏུ་སྦྱོར། །ཞེས་གསུངས་པ་ལྟར་ཐོག་མར་རྒྱུད་སྡོམ་པ་གསུམ་ལྡན་དུ་བྱས་ནས།
ཐོས་བསམ་སྒོམ་གསུམ་ལ་རིམ་གྱིས་སློབ་དགོས་པ་ཡིན་ནོ་ཞེས་ཤེས་པའི་ཆེད་དུ་རང་ཉིད་ཀྱང་དེའི་རྗེས་སུ་སློབ་པར་བཞེད་ནས། དགུང་ལོ་བཅུ་གཉིས་སུ་ཕེབས་པ་ན། རིགས་ཐམས་ཅད་ཀྱི་བདག་པོ་དཔལ་ལྡན་རྡོ་རྗེ་སེམས་དཔའ་དང་དབྱེར་མ་མཆིས་པ་ཕན་ཁང་དབོན་རིན་པོ་ཆེ་རིན་ཆེན་མཆོག་གྲུབ་པའི་དྲུང་དུ།
ཐམས་ཅད་མཁྱེན་པ་དཀོན་མཆོག་ལྷུན་གྲུབ་པའི་ཡིག་ཆ་རྣམས་ཀྱི་སྟེང་ནས།
དཔལ་དགྱེས་པ་རྡོ་རྗེའི་རས་བྲིས་ཀྱི་དཀྱིལ་འཁོར་ཆེན་པོར་རྒྱུ་དུས་ཀྱི་དབང་བསྐུར་བ་ལེགས་པར་གསན་ཏེ་དགེ་ཚུལ་རྡོ་རྗེ་འཛིན་པ་ཆེན་པོར་གྱུར་པ་ཡིན་ནོ། །དེ་ཕྱིན་ཆད་རྩ་བ་དང་ཡན་ལག་གི་ཉེས་པ་ཕྲ་ཞིང་ཕྲ་བ་རྣམས་ཀྱང་སྲུང་སྡོམ་གྱི་རྭ་བ་ལས་ནམ་ཡང་མི་འདའ་བར་མཛད་དོ།
།གཞན་ཡང་ཆོས་ཀྱི་རྗེ་དེའི་དྲུང་ནས་སྔ་ཕྱིར་ཆོས་གསན་པའི་རྣམ་གྲངས་ལ། ཐར་པཎ་གྱི་ཡིག་ཆའི་སྟེང་ནས་འཇམ་དཀར་མ་ཏི་ལུགས་ཀྱི་རྗེས་གནང་ལུང་བཅས།
ཞུ་

ཆེན་གྱི་ཡིག་ཆའི་སྟེང་ནས་ཕྱག་ན་རྡོ་རྗེ་འཆི་བདག་འཇོམས་པ་ལྷ་བཅུ་གསུམ་གྱི་དབང༌། འཇིགས་བྱེད་ཀྱི་ཕྱག་མཚན་མདའ་གཞུ་ལ་བརྟེན་ནས་བི་ཥ་བསད་པའི་ལས་ཚོགས་དུག་དབང་རྨ་བྱ་རྒྱས་པ་ཤར་ཁང་པའི་ཡིག་ཆ་ལྟར་དང༌།
དཀོན་མཆོག་ལྷུན་གྲུབ་ཀྱི་ཡིག་ཆའི་སྟེང་ནས་ཁྲོ་རྒྱལ་འབྱུང་པོ་འདུལ་བྱེད་ཀྱི་རྗེས་གནང་ལུང་བཅས། ཤར་ཆེན་བྱམས་པ་ཀུན་དགའ་བཀྲ་ཤིས་པའི་ཡིག་ཆའི་སྟེང་ནས་གུར་ལྷ་བརྒྱད་ཐུན་མོང་བའི་རྗེས་གནང་ལུང་བཅས།
དེས་མཛད་པའི་ཡིག་ཆའི་སྟེང་ནས་ཞལ་བསྙེན་དུས་ཀྱི་རྗེས་གནང༌། ངག་དབང་ཆོས་གྲགས་ཀྱི་ཡིག་ཆའི་སྟེང་ནས་གུ་རུ་དྲག་དམར་ཉང་ལུགས་ཀྱི་རྗེས་གནང་ལུང་བཅས། དཀོན་མཆོག་ལྷུན་གྲུབ་ཀྱི་ཡིག་ཆའི་སྟེང་ནས་བཱ་རི་ལུགས་ཀྱི་སྒྲུབ་ཐབས་བརྒྱ་རྩར་གྲགས་པ་ནས་བྱུང་བའི་རྗེས་གནང་བདུན་ཅུ་དོན་བརྒྱད་དང་ཡིག་ཆའི་ལུང་བཅས་གསན་ཅིང་ཕྱག་ལེན་གྱི་རིམ་པ་རྣམས་ཀྱང་ཁོང་དུ་ཆུད་པར་མཛད་དོ།
།དེ་ནས་དགུང་ལོ་བཅུ་བཞི་དང༌། བཅུ་བདུན་དང༌། བཅོ་བརྒྱད་པ་རྣམས་སུ་མདོ་སྔགས་ཆོས་ཚུལ་རྒྱ་མཚོའི་འབྱུང་གནས་གཅིག་པུར་གྱུར་པ་བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་ཆོས་གྲྭ་ཆེན་པོར་ལན་ཁ་ཡར་ཕེབས་ཏེ།
མི་འཕྲོག་པའི་མཁྱེན་རབ་དང༌། དམིགས་པ་མེད་པའི་ཐུགས་རྗེ་ཚད་མེད་པ་མངའ་ཞིང༌། སྐུ་གསུང་ཐུགས་ཀྱི་ཡོན་ཏན་བསམ་མི་ཁྱབ་པར་དབང་བསྒྱུར་བ། དེ་དུས་ཀྱི་གངས་རིའི་ཁྲོད་ན་རིས་སུ་མེད་པའི་བསྟན་འཛིན་ཡོངས་ཀྱི་གཙུག་གི་ནོར་བུ་ལྟ་བུ་འཇམ་དཔལ་མི་ཡི་རྣམ་པར་རོལ་པ་བདག་ཆེན་ཀུན་དགའ་བློ་གྲོས་བཀྲ་ཤིས་གྲགས་པའི་་རྒྱལ་མཚན་དཔལ་བཟང་པོའི་ཞབས་ཀྱི་པདྨོ་དྲི་མ་མེད་པར།
བདུད་ལས་ཀྱིས་མི་ཕྱེད་པའི་དད་པ་དང་གུས་པ་ཆེན་པོའི་སྤྱི་བོས་ཡང་

དང་ཡང་དུ་བཏུད་དེ་སྔ་ཕྱིར་ཆོས་ཀྱི་བདུད་རྩི་མང་དུ་གསོལ་བ་རྣམས་ཕྱོགས་གཅིག་ཏུ་བརྗོད་ན། ཐོག་མར་སློབ་དཔོན་འཕགས་པ་ཐོགས་མེད་ནས་བརྒྱུད་པའི་སེམས་ཙམ་པའི་ལུགས་ཀྱི་བྱང་ཆུབ་མཆོག་ཏུ་སེམས་བསྐྱེད་པ་རྒྱལ་སྲས་ཐོགས་མེད་པ་དང༌།
ཡངས་ཅན་མཁན་པོ་ངག་དབང་རྣམ་རྒྱལ་གྱི་ཡི་གེ་ལྟར་གསན་ཏེ། སྨོན་པ་དང་འཇུག་པ་གཉིས་ཀྱིས་བསྡུས་པའི་བྱང་ཆུབ་ཀྱི་སེམས་རིན་པོ་ཆེ་ལས་དུས་སྐད་ཅིག་ཀྱང་མི་གཡོ་བའི་རྒྱལ་སྲས་བྱང་ཆུབ་སེམས་དཔའ་ཆེན་པོར་མཛད་ཅིང༌།
དེ་རྗེས་ཇོ་བོ་ནས་བརྒྱུད་པའི་བློ་སྦྱོང་དོན་བདུན་མའི་ཁྲིད་རྒྱལ་སྲས་ཐོགས་མེད་པའི་ཡིག་ཆའི་སྟེང་ནས་ཉམས་ཁྲིད་ལུང་དང་བཅས་པ།
ཇོ་བོས་ཐུགས་དམ་དུ་མཛད་པའི་ཆོས་ཆུང་བརྒྱ་རྩ། བཀའ་གདམས་པའི་གསུང་སྒྲོས་ཐོར་བུ་ལྕེ་སྒོམ་པས་བསྡུས་པ། པུ་ཏོ་བ་རིན་ཆེན་གསལ་གྱིས་མཛད་པའི་དཔེ་ཆོས་རིན་ཆེན་སྤུངས་པ། དེའི་འགྲེལ་པ་ལྕེ་སྒོམ་བརྩོན་འགྲུས་རྡོ་རྗེས་མཛད་པའི་མན་ངག་རིན་ཆེན་སྤུངས་པ།
དེ་དག་ལ་མཁོ་བ་གཏམ་རྒྱུད་རིན་ཆེན་ཕྲེང་མཛེས་འགྲོ་མགོན་དཔལ་ལྡན་ཡེ་ཤེས་ཀྱིས་མཛད་པ། སེམས་དཔའ་ཆེན་པོ་གཞོན་ནུ་རྒྱལ་མཆོག་དང་མུས་ཆེན་དཀོན་མཆོག་རྒྱལ་མཚན་གཉིས་ཀྱིས་བསྒྲིགས་པའི་བློ་སྦྱོང་གླེགས་བམ།
མུས་ཆེན་གྱིས་མཛད་པའི་བློ་སྦྱོང་ཁྲིད་ཡིག །གཞོན་ནུ་རྒྱལ་མཆོག་གམ་དཀོན་མཆོག་འབངས་ཀྱིས་མཛད་པའི་བློ་སྦྱོང་ལེགས་བཤད་ཀུན་འདུས་རྣམས་ཀྱི་ལུང༌།
ངོར་ཆེན་གྱི་དབོན་ཀུན་དགའ་ལེགས་རིན་གྱི་ཡིག་ཆ་ལ་སོགས་པའི་སྟེང་ནས་རྗེ་ས་སྐྱ་པ་ཆེན་པོ་ལ་འཇམ་པའི་དབྱངས་ཀྱིས་དངོས་སུ་ཞལ་གཟིགས་ཏེ་སྩལ་བའི་བློ་སྦྱོང་ཞེན་པ་བཞི་བྲལ་གྱི་ཁྲིད།
འཕགས་ཡུལ་གྱི་སློབ་དཔོན་ཆེན་པོ་ཨ་བྷཱ་ཡས་ཕྱོགས་གཅིག་ཏུ་བསྒྲིགས་ཤིང་ཡར་ལུང་ལོ་ཙཱ་བ་གྲགས་པ་རྒྱལ་མཚན་གྱིས་བོད་དུ་

བསྒྱུར་བའི་སྒྲུབ་ཐབས་རྒྱ་མཚོར་གྲགས་པ་ནས་བྱུང་བའི་རྗེས་སུ་གནང་བ་བརྒྱ་དང་ཞེ་གཅིག་ཐར་པཎ་གྱི་ཡིག་ཆའི་སྟེང་ནས་ལུང་དང་བཅས་པ། བ་རི་ལུགས་ཀྱི་སྒྲུབ་ཐབས་བརྒྱ་རྩར་གྲགས་པ་ནས་བྱུང་བའི་རྗེས་གནང་དོན་བརྒྱད་དཀོན་མཆོག་ལྷུན་གྲུབ་ཀྱི་ཡིག་ཆའི་སྟེང་ནས་ལུང་དང་བཅས་པ།
ཇོ་བོ་ནས་བརྒྱུད་པའི་རྗེས་གནང་དང་མན་ངག་ཐོར་བུ་རྣམས་མཆིམས་ནམ་མཁའ་གྲགས་ཀྱིས་ཕྱོགས་གཅིག་ཏུ་བསྒྲིགས་པའི་སྣར་ཐང་བརྒྱ་རྩར་གྲགས་པ་ལས་བྱུང་བའི་རྗེས་གནང་སོ་བཞི་ཞུ་ཆེན་པའི་ཡིག་ཆ་ལྟར་དང༌།
མཆིམས་ཀྱིས་བསྒྲིགས་པའི་ཡིག་ཆའི་ལུང༌། སྔགས་འཆང་ཀུན་དགའ་རིན་ཆེན་གྱི་ཡིག་ཆའི་སྟེང་ནས་འཕགས་ཡུལ་གྱི་གྲུབ་ཆེན་བརྒྱད་ཅུ་རྩ་བཞིའི་བྱིན་རླབས་རྣམས་དང༌།
རྒྱུད་སོ་སོ་ལ། ཐོག་མར་བྱ་རྒྱུད་དེ་བཞིན་གཤེགས་པའི་རིགས་ཀྱི་གཙོ་བོ་བདེ་གཤེགས་སྨན་བླ་མཆེད་བདུན་གྱི་རྗེས་གནང་ཐར་པཎ་གྱི་ཡིག་ཆའི་སྟེང་ནས་ལུང་དང་བཅས་པ།
འཕགས་པ་ཀླུ་སྒྲུབ་ཀྱིས་མཛད་པའི་སངས་རྒྱས་ཀླུ་དབང་རྒྱལ་པོའི་སྒྲུབ་ཐབས་དབུལ་བ་དང་བྲལ་བ། སད་སེར་དང་ལྕེ་འབབ་པའི་འཇིགས་པ་ཞི་བ། ཕོངས་པའི་སྡུག་བསྔལ་དང་བྲལ་བ།
ཀླུའི་གནོད་པ་དང་བྲལ་བ། སྐྱེས་པ་དང་བུད་མེད་ཐམས་ཅད་འཕེལ་བ། ཆར་འབེབས་པ་དང་གཅོད་པ། སའི་གཏེར་འབྱིན་པ་རྣམས་དང༌། སྣར་ཐང་པ་བཅོམ་ལྡན་རལ་གྲིས་མཛད་པའི་སྒྲུབ་ཐབས། རོང་སྟོན་གྱིས་མཛད་པའི་བསྟོད་པ་དང་བཅས་པའི་ལུང༌།
སྔགས་འཆང་ཀུན་དགའ་རིན་ཆེན་གྱི་ཡིག་ཆའི་སྟེང་ནས་སྟོན་མཆོག་ཐུབ་པའི་དབང་པོར་གནས་བརྟན་བཅུ་དྲུག་གིས་བསྐོར་བའི་རྗེས་གནང་ལུང་དང་བཅས་པ། བྱ་བ་སྤྱིའི་རྒྱུད་ཀྱི་ནང་ཚན་གསང་བ་སྤྱི་རྒྱུད་ལས་གསུངས་པའི་དེ་བཞིན་གཤེགས་པའི་རིགས་ཀྱི་བདག་པོ་རིགས་

གསུམ་སྤྱིའི་དཀྱིལ་འཁོར་དུ་དབང་བསྐུར་བ་ཐར་པཎ་གྱི་ཡིག་ཆ་ལྟར་དང༌། ཐར་པཎ་དང་ངག་དབང་མཆོག་ལེགས་རྡོ་རྗེའི་ཡིག་ཆའི་སྟེང་ནས་འཇམ་དཀར་མ་ཏི་ལུགས་ཀྱི་རྗེས་གནང་ལུང་དང་བཅས་པ། དེའི་རྒྱབ་རྟེན་དུ་སློབ་དཔོན་མ་ཏིས་མཛད་པའི་སྒྲུབ་ཐབས་ཁྲོ་ལོས་བསྒྱུར་བ།
བསྟོད་པ་མ་ཏིས་མཛད་པ་གཉན་ལོའི་འགྱུར། ཁྲོ་ལོས་མཛད་པའི་རྗེས་གནང་གི་ཡི་གེ །རྒྱ་སྟོན་ཀུན་དགའ་བརྩོན་འགྲུས་ཀྱིས་མཛད་པའི་ལོ་རྒྱུས།
དེས་མཛད་པའི་སྒྲུབ་སྐོར་ལ། རྩ་བའི་སྒྲུབ་ཐབས་ཉེས་བྱས་འཇོམས་པ། ཡོན་ཏན་སྒྲུབ་པ། རྩོད་པ་བྱ་ཐབས། མ་ཤ་ལ་བརྟེན་པའི་ལས་སྦྱོར་རྣམས་ཀྱི་ལུང་དང༌། ཕ་དམ་པ་ནས་བརྒྱུད་པའི་འཇམ་དཔལ་སྨྲ་སེང་གི་སྐོར་ལ།
འཇམ་དཔལ་སྨྲ་སེང་གི་སྒྲུབ་ཐབས་ཀ་མ་ལ་ཤཱི་ལས་མཛད་པ། སྒྲུབ་ཐམས་དམ་པ་སངས་རྒྱས་ཀྱིས་མཛད་པ། བསྟོད་པ་ཆོས་དབྱིངས་རྣམ་དག་མ། དབྱངས་ཅན་མའི་བསྟོད་པ་དུས་གསུམ་བདེ་གཤེགས་མ་ཤེས་རབ་འཕེལ་བའི་དམིགས་པ།
འཇམ་དཔལ་དམར་པོའི་གསུང་གི་རྫོགས་རིམ། འཇམ་དཔལ་གྱི་ཞལ་མཐོང་བའི་ཐབས། ཤེས་རབ་འཕེལ་བ་དང༌། དབང་དུ་བྱ་བའི་ཐབས། མུ་དྲཱ་དབང་དུ་བྱ་བ་མཛེས་མ་རྒྱན་འཁོར།
གཞན་གྱི་ངག་བརྐུ་བ། ཕ་རོལ་གྱི་ཤེས་རབ་འཕྲོག་པ། མངོན་ཤེས་སྒྲུབ་པ། རྐང་མགྱོགས་སྒྲུབ་པ། མིག་རྣོ་བ། སྨན་གྱི་ཐུན་ཚད་དང༌། རལ་གྲིའི་རྒྱུ་དང༌། རིལ་བུའི་དབྱིབས་དང༌། ཁ་དོག་གཟའ་སྐར་དང་བཅས་པ་བསྟན་པ།
རིལ་བུའི་གདན་གྱི་འཁོར་ལོའི་རྣམ་གཞག །རྗེས་གནང་གི་ཆོ་ག །སྒྲུབ་ཐབས་དང་རྗེས་གནང་གི་མཎྜལ་གྱི་རྣམ་གཞག །སྒྲུབ་པའི་ཚད་དང་བླང་དོར་བསྟན་པ། སཱཙྪ་དཀར་ནག་གི་ལས་སྦྱོར།
དབང་

སྡུད་ཀྱི་འཁོར་ལོ་འབྲི་ཚུལ་གྱི་གསལ་བྱེད་རྣམས་ཀྱི་ལུང༌། དེ་བཞིན་གཤེགས་པའི་རིགས་ཀྱི་ཡུམ་དུ་གཏོགས་པ་སྲུང་བ་ལྷ་ལྔ་བཅུ་རྩ་གཅིག་གི་དབང་བསྐུར་བ་འཇམ་མགོན་ཀུན་བློ་ཉིད་ཀྱིས་མཛད་པའི་དཀྱིལ་ཆོག་ནག་འགྲོས་མའི་སྟེང་ནས་ལུང་དང་བཅས་པ།
གཟའ་ཡུམ་ལྷ་བཅུ་གཉིས་ཁོར་ཡུག་ཏུ་རྒྱལ་ཆེན་བཞི་སོགས་ཡོད་པའི་རྡུལ་ཚོན་གྱི་དཀྱིལ་འཁོར་དུ། ས་པཎ་གྱིས་མཛད་པའི་མངོན་རྟོགས་དང༌། དཀྱིལ་ཆོག་རྗེ་བཙུན་གྱིས་མཛད་པའི་ཨ་ར་པ་ཙ་ལྷ་ལྔའི་དཀྱིལ་ཆོག་ནས་ཁ་བསྐངས་ཏེ་དབང་བསྐུར་བ་དང༌།
ཞྭ་ལུ་པའི་སློབ་དཔོན་དྲུག་གིས་ལྷན་ཅིག་ཏུ་བརྩམས་པའི་སྒྲུབ་དཀྱིལ་དང༌། ཤཱཀྱ་དཔལ་གྱི་སྒྲུབ་དཀྱིལ་སོགས་ཀྱི་སྟེང་ནས་གདུགས་དཀར་ཉེར་བདུན་མའི་དབང༌།
འཕགས་པ་ཀུན་ནས་སྒོར་འཇུག་པ་འོད་ཟེར་གཙུག་ཏོར་དྲི་མ་མེད་པ་ལྷ་ལྔའི་དབང་བསྐུར་བ་ཞྭ་ལུ་མཁན་ཆེན་རིན་ཆེན་བསོད་ནམས་མཆོག་གྲུབ་པས་མཛད་པའི་ཆོག་ཁྲིགས་རིན་ཆེན་བསམ་འཕེལ་གྱི་སྟེང་ནས་ཡིག་ཆའི་ལུང་དང་བཅས་པ།
གཙུག་ཏོར་དྲི་མེད་ཀྱི་གཟུངས་བཀླག་པ་དང༌། མཆོད་རྟེན་བཞེངས་པའི་ཆོ་གའི་ལག་ལེན་ཁྲིགས་ཆགས་སྒྲ་ཚད་པ་རིན་ཆེན་རྣམ་རྒྱལ་གྱིས་མཛད་པ།
མཆོད་རྟེན་བཞེངས་ཚུལ་དང༌། སྲོག་ཤིང་གཞུག་ཆོག་བཅས་མཁྱེན་བརྩེས་མཛད་པ། སྲོག་ཤིང་བརྟན་ཆོག་ཉག་རེ་གྲགས་པ་རིན་ཆེན་གྱིས་མཛད་པ། མཆོད་རྟེན་གྱི་ཐིག་རྩ་གནས་གསར་པ་ཀུན་དགའ་ལེགས་འབྱུང་གིས་མཛད་པ།
རིན་ཆེན་བསོད་ནམས་མཆོག་གྲུབ་པས་མཛད་པའི་དྲི་མེད་རྣམ་གཉིས་ཀྱི་ཆོ་ག་ཟུང་འབྲེལ་དང༌། འོད་ཟེར་དྲི་མེད་ཀྱི་དཀྱིལ་ཆོག་གི་ལྷན་ཐབས་དབང་ཆོག་དང་བཅས་པ་མུན་སེལ་ཉིན་བྱེད་སྣང་བ།
འོད་ཟེར་དྲི་མེད་ཀྱི་དབང་ཆོག་བདུད་རྩིའི་ཆུ་རྒྱུན་རྣམས་ཀྱི་ལུང༌། དེ་བཞིན་གཤེགས་པའི་

རིགས་ཀྱི་ཁྲོ་བོ་མི་གཡོ་བ་དཀར་པོའི་སྐོར་ལ། མི་གཡོ་བ་དཀར་པོའི་སྒྲུབ་ཐབས་དཱ་ན་ཤཱི་ལས་རང་འགྱུར་དུ་མཛད་པ། དེའི་སྒྲུབ་ཐབས་ཡོན་ཏན་ཁྲིས་མཛད་པ། མི་གཡོ་བའི་ཞལ་གདམས་གསུམ། མི་གཡོ་བའི་བྱིན་རླབས་ལས་བྱུང་བའི་ལྟ་བ་བཀའ་རྟགས་ཀྱི་ཕྱག་རྒྱ་བཞིའི་ཉམས་ལེན་ཡོན་ཏན་ཁྲིས་མཛད་པ།
དེས་མཛད་པའི་བསྟོད་པ་རྣམས་ཀྱི་ལུང༌། བྱ་རྒྱུད་པདྨའི་རིགས་ཀྱི་གཙོ་བོ་ཚེ་དཔག་མེད་འཆི་མེད་རྔ་སྒྲ་ལྷ་དགུའི་དབང་བསྐུར་བ་ཐར་པཎ་གྱི་ཡིག་ཆ་དང༌།
སངས་ཕུན་པའི་ཡི་གེ་ལྟར་དང༌། པདྨའི་རིག་ཀྱི་བདག་པོ་འཕགས་པ་བཅུ་གཅིག་ཞལ་གཙོ་རྐྱང་གི་རྗེས་གནང་དཀོན་མཆོག་ལྷུན་གྲུབ་པའི་ཡིག་ཆའི་སྟེང་ནས་ལུང་དང་བཅས་པ།
དེ་ལ་བརྟེན་པའི་སྨྱུང་གནས་ཀྱི་ཆོ་ག་རྨོར་ཆེན་གྱིས་མཛད་པ། བྱ་བཏང་ཀུན་དགའ་མཆོག་ལྡན་གྱིས་མཛད་པའི་སྨྱུང་ཆོག །ངག་དབང་བརྟན་རྡོར་གྱིས་མཛད་པའི་ཐུགས་རྗེ་ཆེན་པོ་ལ་བརྟེན་ནས་སྤྲོས་བཅས་དང་སྤྲོས་མེད་ཀྱི་འཕོ་བ་གདབ་ཚུལ་བརྒྱུད་འདེབས་དང་བཅས་པ།
ཚེམ་བུ་ལུགས་ཀྱི་ཐུགས་རྗེ་ཆེན་པོའི་དམར་ཁྲིད་བླ་མ་དམ་པས་མཛད་པ། པདྨའི་ཡུམ་སྒྲོལ་མ་དཀར་མོའི་སྐོར་ལ། དཀོན་མཆོག་ལྷུན་གྲུབ་ཡིག་སྟེང་ནས་སྒྲོལ་དཀར་རྗེས་གནང༌།
མཁྱེན་བརྩེའི་ཡིག་ཆའི་སྟེང་ནས་སྒྲོལ་དཀར་འོད་ཟེར་དྲུག་སྦྲག་ཐུན་མོང་མ་ཡིན་པའི་རྗེས་གནང༌། ཚར་ཆེན་གྱིས་མཛད་པའི་ཚེ་ཁྲིད་ཟླ་བའི་ཆུ་རྒྱུན་གྱི་སྙིང་པོ་བསྡུས་པ།
དེའི་ལྷན་ཐབས་མཁྱེན་བརྩེས་མཛད་པ་བཅས་ཀྱི་སྟེང་ནས་སྒྲོལ་དཀར་འོད་ཟེར་དྲུག་སྦྲག་གི་ཚེ་ཁྲིད་ཞག་བརྒྱད་ཀྱི་བར་དུ་གསན་ནས། རྒྱབ་རྟེན་ལུང་ལ། སྒྲོལ་དཀར་གྱི་ལོ་རྒྱུས།
སློབ་དཔོན་ངག་དབང་གྲགས་པས་མཛད་པའི་སྒྲོལ་དཀར་སྒྲུབ་ཐབས་བ་རིའི་འགྱུར། སྒྲོལ་དཀར་གྱི་བུམ་ཆོག་

གཏོར་མ་སྲུང་འཁོར་རྣམས་ཀྱི་ཡི་གེ །བར་ཆད་ཞི་བར་བྱེད་པའི་ཡི་གེ །སློབ་དཔོན་པདྨ་ནག་པོས་མཛད་པའི་བྱད་འགྲོལ་གྱི་ཡི་གེ་བ་རིའི་འགྱུར། སྒྲོལ་མའི་སྤྲུལ་པ་ཅེ་སྤྱང་སྔོན་མོའི་ལམ་སྲུང༌། དེའི་གསལ་བྱེད།
སྒྲོལ་དཀར་བུམ་ཆོག་རྗེས་གནང་དང་བཅས་པ་དཀོན་མཆོག་ལྷུན་གྲུབ་པས་མཛད་པ། སྒྲོལ་དཀར་མངོན་རྟོགས་རྗེས་གནང་དང་བཅས་པ་སངས་རྒྱས་རིན་ཆེན་གྱིས་མཛད་པ། སྒྲོལ་དཀར་རྗེས་གནང་མཁྱེན་བརྩེས་མཛད་པ།
དེས་མཛད་པའི་ཁྲིད་ཀྱི་ཟིན་བྲིས་དང༌། སྦྱིན་སྲེག་གི་ཆོ་ག་ཚེ་དང་བསོད་ནམས་ཉི་མ་བདུན་འབར། སྒྲོལ་དཀར་སྒྲུབ་ཐབས་དབང་ཕྱུག་རབ་བརྟན་པས་མཛད་པ་རྣམས་ཀྱི་ལུང༌། ཕྱག་འཚལ་ཉེར་གཅིག་གི་སྒྲུབ་ཐབས་ཡིག་རྙིང་དང༌།
རྗེས་གནང་གི་ཆིངས་ངག་དབང་ཆོས་གྲགས་པས་མཛད་པའི་ཡིག་སྟེང་ནས་ཇོ་ལུགས་སྒྲོལ་མ་ཉེར་གཅིག་གི་རྗེས་གནང་ལུང་བཅས། རྨོར་ཆེན་གྱི་ཡིག་ཆ་དང༌། དེའི་གསལ་བྱེད་འཇམ་མགོན་ཀུན་བློ་ཉིད་ཀྱིས་མཛད་པ་བཅས་ཀྱི་སྟེང་ནས་ཉི་སྦས་ལུགས་ཀྱི་སྒྲོལ་མ་ཉེར་གཅིག་གི་རྗེས་གནང་ལུང་བཅས།
པདྨའི་རིགས་ཀྱི་ཁྲོ་བོའི་སྐོར་ལ། རྟ་མགྲིན་ལྕགས་རལ་ཅན་གྱི་སྒྲུབ་ཐབས།
ཐུན་མོང་གི་ལས་ཚོགས་ནད་པ་གསོ་བ། སྟེང་གདོན་གཟིར་བ། ནད་གདོན་སྲུང་བ། སེར་བ་སྲུང་བ། ཕྱིར་ཟློག་དང་བཅས་པ་བྱང་ཆུབ་སེམས་དཔའ་ཟླ་བ་རྒྱལ་མཚན་གྱིས་མཛད་པ། རྗེས་གནང་བྱ་ཚུལ་ཡིག་རྙིང་རྣམས་ཀྱི་ལུང༌།
བྱ་རྒྱུད་རྡོ་རྗེའི་རིགས་ཀྱི་གཙོ་བོ་རྡོ་རྗེ་མི་འཁྲུགས་པ་ལ་བཀྲ་ཤིས་ལྷ་མོ་བརྒྱད་ཀྱིས་བསྐོར་བའི་རྡུལ་ཚོན་གྱི་དཀྱིལ་འཁོར་དུ། དཀོན་མཆོག་ལྷུན་གྲུབ་ཀྱི་ཡིག་ཆའི་སྟེང་ནས་དབང་བསྐུར་བ་དང༌།
རྡོ་རྗེའི་རིགས་ཀྱི་བདག་པོ་ཕྱག་ན་རྡོ་རྗེ་གོས་སྔོན་ཅན་གྱི་རྗེས་

གནང་ངག་ཆོས་པའི་ཡིག་ཆ་ལྟར་དང༌། རྡོ་རྗེའི་རིགས་ཀྱི་ཕོ་ཉར་གཏོགས་པ་དམེ་བརྩེགས་དུད་ཀའི་རྗེས་གནང་བྱམས་པ་བཀྲ་ཤིས་ལྷུན་གྲུབ་པ་དང༌། རྨོར་ཆེན་དང༌། ངག་དབང་ཆོས་གྲགས་བཅས་སོ་སོའི་ཡིག་ཆའི་སྟེང་ནས་གསན་ཏེ།
དམེ་བརྩེགས་ཀྱི་སྒྲུབ་ཐབས་ལས་ཚོགས་དང་བཅས་པ་ས་པཎ་གྱིས་མཛད་པའི་ལུང༌། ཇོ་བོ་ལུགས་ཀྱི་དམེ་བརྩེགས་ལྗང་ནག་གི་ལས་ཚོགས་ནད་གྲིབ་སྲུང་བ། ལམ་གྲིབ་སྲུང་བ། སྨྱོན་པ་འདུལ་བ།
སེར་བ་སྲུང་བ། རིམས་ནད་སྲུང་བ། ཕྱུགས་གོད་སྲུང་བ། མི་ལོ་ནད་ཅན་གསོ་བ། ར་ལུག་ལ་སྤྱང་ཀི་སྲུང་བ། འབྲས་ཕོལ་ལྷོག་པ་གསོ་བ། ནད་པའི་སྔས་སྲུང་བ། ཞིང་ལ་འབུ་སྲིན་སྲུང་བ། བང་མཛོད་དུ་འགོང་པོ་ཞུགས་པ་སྲུང་བ།
ནོར་ཕྱུགས་ལ་འགོང་པོ་རྗེས་སུ་འབྲང་བ་སྲེག་པ། དམེ་གྲིབ་སྲུང་བའི་ཐབས་ལོ་རྒྱུས་དང་བཅས་པའི་ལུང༌། བྱ་རྒྱུད་ནོར་ཅན་གྱི་རིགས་ལ་ཇོ་ལུགས་ཛཾ་དཀར་འབྲུག་ཞོན་ལྷ་ལྔའི་རྗེས་གནང་ཤེའུ་ལོ་ཙཱ་དང༌།
ཀུན་བློ་ཉིད་ཀྱིས་མཛད་པའི་ཡི་གེ་ལྟར་གསན་ནས། རྒྱབ་རྟེན་དུ་ཕྱི་ཆུ་སྦྱིན་ལ་བརྟེན་པ། ནང་གཏོར་མ་ལ་བརྟེན་པ། གསང་བ་གའུ་ལ་བརྟེན་ནས་སྒྲུབ་པ་རྣམས་ཇོ་བོས་མཛད་པ།
ཛམྦྷ་ལའི་ལོ་རྒྱུས། རྗེས་གནང་གི་ཡི་གེ །ཇོ་བོས་མཛད་པའི་བསྟོད་པ། ཤེའུ་ལོ་ཙཱ་བས་མཛད་པའི་སྒྲུབ་ཐབས་རྗེས་གནང་དང་བཅས་པ། རྗེ་རང་གིས་མཛད་པའི་རྗེས་གནང་དང་བཅས་པ་རྣམས་ཀྱི་ལུང༌།
ཕྱག་རྡོར་གོས་སྔོན་ཅན་གྱི་རྗེས་གནང་སྔོན་དུ་འགྲོ་བའི་སྒོ་ནས་རྣམ་སྲས་སེར་ཆེན་ལྷ་དགུའི་རྗེས་གནང་སྤྲོ་བ་ལྔ་དང་བཅས་པ་དཀོན་ལྷུན་གྱི་ཡིག་ཆའི་སྟེང་ནས་ལུང་དང་བཅས་པ། དེའི་སྒྲུབ་ཐབས་བུ་སྟོན་གྱིས་མཛད་པའི་ལུང༌།
རྒྱུད་སྡེ་གཉིས་པ་སྤྱོད་པའི་རྒྱུད་ཀྱི་དེ་

བཞིན་གཤེགས་པའི་རིགས་ཀྱི་བདག་པོ་འཇམ་དབྱངས་ཨ་ར་པ་ཙ་ལྷ་ལྔའི་རྡུལ་ཚོན་གྱི་དཀྱིལ་འཁོར་དུ། རྗེ་བཙུན་རིན་པོ་ཆེ་དང་གུ་གེ་པཎ་ཆེན་གྱིས་མཛད་པའི་མངོན་དཀྱིལ། ཐར་པཎ་གྱི་གསལ་བྱེད། སངས་ཕུན་པའི་མཚམས་སྦྱོར་རྣམས་ཀྱི་སྟེང་ནས་དབང་བསྐུར་བ་དང༌།
རྒྱུད་སྡེ་གསུམ་པ་རྣལ་འབྱོར་རྒྱུད་ཀྱི་ཞེ་སྡང་ཅན་རྗེས་སུ་བཟུང་བ་དུམ་བུ་གཉིས་པའི་བཤད་རྒྱུད་ཁམས་གསུམ་རྣམ་རྒྱལ་གྱི་རྟོག་པ་ཤེས་རབ་གཙོ་བོར་བཏོན་པ་ལས་འཕྲོས་པའི་ངན་སོང་སྦྱོང་རྒྱུད་ལས་གསུངས་པའི་ཀུན་རིག་རྩ་བའི་རས་བྲིས་ཀྱི་དཀྱིལ་འཁོར་དུ་ངོར་ཆེན་རྡོ་རྗེ་འཆང་གི་ཡིག་ཆ་རྣམས་དང༌།
དཀོན་ལྷུན་གྱི་མཚམས་སྦྱོར་རྣམས་ཀྱི་སྟེང་ནས་དབང་བསྐུར་བ་དང༌།
རྒྱུད་སྡེ་བཞི་པ་རྣལ་འབྱོར་བླ་ན་མེད་པའི་ཕ་རྒྱུད་གསང་བ་འདུས་པ་མི་བསྐྱོད་རྡོ་རྗེ་ལྷ་སོ་གཉིས་ཀྱི་རས་བྲིས་ཀྱི་དཀྱིལ་འཁོར་དུ་ངོར་ཆེན་རྡོ་རྗེ་འཆང་གི་ཡིག་ཆ་རྣམས་དང༌།
སྔགས་འཆང་ཀུན་དགའ་རིན་ཆེན་གྱི་མཚམས་སྦྱོར་རྣམས་ཀྱི་སྟེང་ནས་དབང་བསྐུར་བ་དང༌། གསང་འདུས་འཇམ་པའི་རྡོ་རྗེ་ལྷ་བཅུ་དགུ་པའི་རྡུལ་ཚོན་གྱི་དཀྱིལ་འཁོར་དུ་ཀུན་མཁྱེན་ཡིག་ཆ་རྣམས་དང༌།
རྗེ་རང་གིས་མཛད་པའི་མཚམས་སྦྱོར་རྣམས་ཀྱི་སྟེང་ནས་དབང་བསྐུར་བ་དང༌། ཀུན་མཁྱེན་བསོད་ནམས་སེང་གེ་དང༌། སངས་རྒྱས་ཡེ་ཤེས་ཀྱི་ཡིག་ཆའི་སྟེང་ནས་གསང་འདུས་སྤྱན་རས་གཟིགས་ལྷ་བཅུ་དགུའི་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་དང༌།
ཕ་རྒྱུད་ཞེ་སྡང་ཅན་གཙོ་བོར་འདུལ་བའི་གཤེད་སྐོར་ལ། ངོར་ཆེན་རྡོ་རྗེ་འཆང་གི་སྒྲུབ་དཀྱིལ་དང༌། ཤར་ཆེན་བྱམས་པ་ཀུན་བཀྲས་པའི་དཀྱིལ་ཆོག་ནག་འགྲོས།
ཐར་པཎ་གྱི་མཚམས་སྦྱོར་རྣམས་ཀྱི་སྟེང་ནས་གཤེད་དམར་ལྷ་ལྔའི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་སྔོན་དུ་འགྲོ་བས། འཇམ་

དབྱངས་མཁྱེན་བརྩེའི་དབང་ཕྱུག་གིས་མཛད་པའི་ཁྲིད་ཡིག་དང༌། བསྐྱེད་རིམ་རྣམ་བཤད་སོགས་ཀྱི་སྟེང་ནས་གཤེད་དམར་སྤྲོས་མེད་ཀྱི་ཉམས་ཁྲིད་ཞིབ་རྒྱས་དང༌། མཁྱེན་བརྩེའི་ཁྲིད་ཡིག་དང་བསྐྱེད་རིམ་རྣམ་བཤད་བཅས་ཀྱི་ལུང༌།
རྭ་ལོ་ཙཱ་བའི་སྒྲུབ་དཀྱིལ། དེའི་གསལ་བྱེད་ཚར་ཆེན་གྱིས་མཛད་པ། མཁྱེན་བརྩེས་མཛད་པའི་ངག་འདོན་ཁྲིགས་ཆགས་རྣམས་ཀྱི་སྟེང་ནས་འཇིག་བྱེད་རྭ་ལུགས་ལྷ་བཅུ་གསུམ་མའི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་དང༌།
མཁྱེན་བརྩེས་མཛད་པའི་ལས་གཤིན་གྱི་སྐོང་བ། དེའི་སྐོང་རྫས་བྱིན་རླབས་བསླབ་གསུམ་རྒྱལ་མཚན་གྱིས་མཛད་པ་བཅས་ཀྱི་ལུང༌། མ་རྒྱུད་ཀྱི་སྐོར་ལ།
ཨ་མེས་ཞབས་ཀྱིས་མཛད་པའི་སྒྲུབ་དཀྱིལ་དང༌། སྔགས་འཆང་ཆེན་མོའི་མཚམས་སྦྱོར་རྣམས་ཀྱི་སྟེང་ནས་བདེ་མཆོག་ནག་པོ་ལུགས་ལྷ་དྲུག་ཅུ་རྩ་གཉིས་ཀྱི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་དང༌།
ཨ་མེས་ཞབས་ཀྱིས་མཛད་པའི་བདེ་མཆོག་ཆོས་འབྱུང་གི་ལུང༌། དཔལ་ལྡན་དོན་གྲུབ་ཀྱི་ཡིག་ཆའི་སྟེང་ནས་ཕག་དཀར་ཤེས་རབ་གསལ་བྱེད་ཀྱི་བྱིན་རླབས་ལུང་བཅས། ངག་ཆོས་ཀྱི་ཡིག་ཆའི་སྟེང་ནས་དཔྱལ་ལུགས་ཕག་མོ་སྐོར་གསུམ་གྱི་བྱིན་རླབས་ལུང་བཅས།
སྔགས་འཆང་ཀུན་རིན་གྱི་ཡིག་སྟེང་ནས་གྲུབ་རྒྱལ་ལུགས་ཀྱི་ཚེ་དཔག་ཏུ་མེད་པའི་བྱིན་རླབས་ལུང་བཅས། པཎ་ཆེན་ཨཱ་ཙརྻ་དམར་པོས་བླ་མ་ས་ཆེན་ལ་གནང་བའི་མཁའ་ལྡིང་གསེར་མིག་འཁྱིལ་བ་འབྱུང་པོ་འུར་འདེད་ཀྱི་སྐོར་ལ།
ཤར་འབུམ་ཆུ་བ་དཔལ་ལྡན་གྲགས་པས་མཛད་པའི་ལོ་རྒྱུས། བསྙེན་པ། སྒྲུབ་པ། ལས་སྦྱོར་ལ་ཁྱད་པར་གྱི་ལས་སྦྱོར། སེར་བ་དང་ཆར་གཅོད་པ།
མིད་འབྱར་འཆོས་པ། དུག་སྲུང་བ། དུག་འདྲེད། སྲིའུ་

གསོ་བ། གདོན་བགེགས་སྐྲོད་པ། སྨྱོ་བ་འདུལ་བ། འབྱུང་ལྔའི་དྭངས་མའི་བཅུད་ལེན། མཛེ་གསོ་བ་བཅས་དང༌། སྤྱི་འགྲོའི་ལས་སྦྱོར་རྣམས་ཀྱི་ལུང༌། ངག་དབང་མཆོག་ལེགས་རྡོ་རྗེའི་ཡིག་ཆའི་སྟེང་ནས་སེང་གདོང་དམར་མོའི་རྗེས་གནང་ལུང་བཅས།
གཉིས་སུ་མེད་པའི་རྒྱུད་ཀྱི་ཁོངས་སུ་གཏོགས་པར་བཞེད་པའི་ནོར་གྱི་ལྷ་མོ་དབྱུ་གུ་མཆེད་གསུམ་གྱི་སྐོར་ལ། འཕགས་པ་ཀླུ་སྒྲུབ་ཀྱིས་གནོད་སྦྱིན་མོ་ཀུན་འཁྱིལ་གྱི་རྟོག་པ་ནས་ཕྱུང་བའི་སྒྲུབ་ཐབས་བ་རིས་བསྒྱུར་བ།
རྡོ་རྗེ་གདན་པས་མཛད་པའི་གནོད་སྦྱིན་མོ་ཀུན་ནས་འཁྱིལ་པའི་དོན་བསྡུས་ཀྱི་འགྲེལ་པ་བ་རིའི་འགྱུར་ལ་པ་ཚབ་ཀྱིས་སླར་བཅོས་མཛད་པ།
དེའི་སྙིང་པོ་ས་པཎ་གྱིས་མཛད་པ་ལོ་རྒྱུས་དང་བཅས་པ། བ་རི་བ་བོད་དུ་བྱོན་ཁར་རྡོ་རྗེ་གནད་པས་སྐྱེལ་ཐུང་མཛད་ནས་གནང་བའི་ཐུགས་དམ་མཁའ་འགྲོ་མའི་དངོས་གྲུབ་ལག་བཅང༌། དབྱུ་གུ་སྤུན་གསུམ་གྱི་མངོན་རྟོགས།
གཏོར་མ་གཏོང་ཐབས། རྟེན་བཅའ་ཐབས། མཁའ་འགྲོ་མའི་ལག་བཅང་འདྲ་མིན་རྫོགས་བྱང་གི་མཐའ་ཅན། སྒྲུབ་པ་བྱ་ཐབས། ཆང་བུ་བསྔོ་ལུགས། བརྒྱུད་པའི་ལོ་རྒྱུས་དང་རྟེན་བཅའ་ཐབས། བསྙེན་སྒྲུབ་ལས་སྦྱོར་སོགས་ཡོད་པའི་ཚིགས་བཅད་མཁའ་འགྲོ་ཆེན་མོ།
དེའི་ཞར་བྱུང་དུ་རབ་གནས་བྱ་ཐབས་དང་བླ་རྡོ་བཅང་བའི་མན་ངག །ཡང་མན་ངག་བླ་རྡོ་བཅང་ཐབས་དང་བཅས་པ་རྒྱས་པར་བསྟན་པ། འཇམ་མགོན་ཨ་མེས་ཞབས་ཀྱིས་མཛད་པའི་སྒྲུབ་ཐབས་བསམ་དོན་ཀུན་འགྲུབ་དང༌།
ཙཀྲ་ལ་བརྟེན་པའི་དབང་སྡུད་ཟབ་མོའི་ལག་ལེན་བསམ་འཕེལ་ནོར་བུ། བྱམས་པ་ངག་དབང་ལྷུན་གྲུབ་ཀྱིས་མཛད་པའི་སྒྲུབ་ཐབས་རྣམས་ཀྱི་ལུང༌།
དཔལ་དུས་ཀྱི་འཁོར་ལོའི་ཐུན་མོང་གི་ལས་སྒྲུབ་པའི་ལྷ་གསུམ་གྱི་ནང་ཚན་རྡོ་རྗེ་ཁྱུང་ཁྲའི་སྐོར་ལ། སྔགས་

འཆང་གཟུངས་དཔལ་བས་མཛད་པའི་ཁྱུང་པོད་དཀར་ཆག་ཐུབ་བསྟན་མི་མཇེད་མ། ཁྱུང་ཁྲའི་ལས་ཚོགས་བྱིས་གདོན་བྱ་འདྲེ་བཅོས་པའི་མན་ངག་དང༌། བྱ་མདོས། ངན་སོང་སྒོ་འགེགས་བྱ་བ་ཁྱི་དུག་བཅོས་པའི་མན་ངག་རྣམས་གཟུངས་པས་མཛད་པ།
གདོན་རྣམ་གྲོལ་བྱ་བ་གཟའ་བཅོས་པའི་མན་ངག་བཟང་པོའི་མཚན་ཅན་གྱིས་མཛད་པ། དཀར་ཕྲ་མེན་བརྟག་པའི་ཞལ་ཤེས། གཟའ་བཅོས་པའི་ལག་ལེན་ཤོག་དྲིལ་ཁྱུང་རྒྱ་མ་གཟུངས་པས་མཛད་པ།
དེས་མཛད་པའི་ཁྱུང་གི་ལས་མཐའ་གཤེད་སྐོར་ཟབ་མོ། ཀླུ་དང་གཟའ་རིགས་སྲུང་བའི་མན་ངག་དུས་འཁོར་ལུགས། ཆུའི་བླང་དོར་ཚིགས་བཅད་མ། གཟའ་མདོས་ཀྱི་ཆོ་ག་འབྲིང་པོ། དུག་བཅོས་པའི་མན་ངག་བཻ་ཌཱུརྻའི་ཕྲེང་བ་གཟུངས་པས་མཛད་པ།
དུག་སྲུང་བརྟག་པའི་མན་ངག་ཟབ་མོ། འཕགས་པས་མཛད་པའི་ཁྱུང་ཁྲའི་ལས་ཚོགས་དྲུག་པ། གཟུངས་པས་མཛད་པའི་ཁྱུང་ཁྲའི་ལས་མཐའ་བརྒྱད་པ། དྲེག་བཅོས་པའི་མན་ངག་དཔལ་གྱི་མཐའ་ཅན་གྱིས་མཛད་པ།
དྲེག་སེལ་བ་བཀའ་རྒྱ་མ། མཛེ་གསོ་བ། ཐོག་སྲུང་བའི་ལས་ཚོགས་འཕགས་པས་མཛད་པ། གེགས་སེལ་གཟེར་ལྔ་གཟུངས་པས་མཛད་པ། དམུ་ཆུ་སྦྱོང་བའི་མན་ངག །སེར་བ་སྲུང་བའི་ལས་མཐའ། ཡང་སེར་བསྲུང་བའི་མན་ངག
།ལོ་ཆོག་དང་ལོ་ཕུད་ཀྱི་ཕྱག་ལེན། ཁ་བ་སྲུང་བའི་ཐོ་འཛུགས་ཐབས། ཁྱུང་ཁྲའི་སྦྱིན་སྲེག །རྗེས་གནང༌། བསྟོད་པ་རྣམས་འཕགས་པས་མཛད་པ། མ་ཏི་བྷ་དྲས་མཛད་པའི་སྒྲུབ་ཐབས།
བྱམས་པ་ངག་དབང་དཔལ་བཟང་གིས་མཛད་པའི་མངོན་རྟོགས། ཁྱུང་ཁྲའི་སྒྲུབ་ཐབས་གཟུངས་པས་མཛད་པར་ཅུང་ཟད་ཁ་བསྐངས་བ། སྒྲུབ་ཐབས་ལས་ཚོགས་རྗེས་གནང་དང་བཅས་པ་མཛད་

བྱང་མི་གསལ་བ་རྣམས་ཀྱི་ལུང༌། གསང་སྔགས་རྙིང་མའི་སྐོར་ལ། རྡོ་རྗེ་ཕུར་པའི་རྡུལ་ཚོན་གྱི་དཀྱིལ་འཁོར་དུ། ཆོས་རྗེ་བླ་མ་དམ་པ་དང༌། ས་ལོ་ཆེན་པོ་དང༌། སྔགས་འཆང་ཀུན་རིན་རྣམས་ཀྱི་ཡིག་ཆའི་སྟེང་ནས་སྟོད་ལས་བྱང་ཆུབ་སྒྲུབ་པའི་དབང་དང༌།
སྨད་ལས་དྲག་པོ་སྒྲོལ་བའི་རྗེས་གནང༌། ས་ལོ་ཀུན་བསོད་ཀྱིས་མཛད་པའི་ཕུར་པའི་ཞི་བའི་སྦྱིན་སྲེག་གི་ལུང༌། བདག་ཆེན་རྒྱ་གར་བའི་ཕྲིན་གཞུང་དྲེགས་པ་ཟིལ་གནོན་དང༌།
སྔགས་འཆང་ཀུན་རིན་པའི་དབང་ཆོག་མཐོང་བ་རང་གྲོལ། རྗེ་རང་གིས་མཛད་པའི་བསྒྲིགས་རིམ་རྣམས་ཀྱི་སྟེང་ནས་གུ་རུ་དྲག་དམར་ཉང་ལུགས་ཀྱི་དབང་དང་ཡིག་ཆ་རྣམས་ཀྱི་ལུང༌། འདོད་འཇོའི་བུམ་བཟང་ནས་བྱུང་བའི་གུ་རུ་དྲག་མཐིང་གི་བྱིན་རླབས།
རྟ་མགྲིན་གསང་སྒྲུབ་བམ་སྐྱེར་སྒང་ལུགས་ཀྱི་དབང་བཞི་བྱིན་རླབས་ཀྱི་ཚུལ་དུ་བསྐུར་བ་སྔོན་དུ་འགྲོ་བའི་སྒོ་ནས། རྒྱབ་རྟེན་ལུང་ལ།
རྟ་མགྲིན་གྱི་མངོན་རྟོགས་གཏེར་གཞུང༌། བདེ་གཤེགས་རྒྱལ་བ་རྒྱ་མཚོའི་ཐུགས་ཀྱི་བཅུད་ཐིག་ཅེས་བྱ་བར་ནང་གསེས་སུ་སྒོམ་རིམ་བསྡུས་པ། ཛཔྲ་དམིགས་ལ་བརྟེན་ནས་རང་གཞན་གྱི་དོན་སྒྲུབ་པ།
བར་ཆད་གཞོམ་པ། སྡེ་བརྒྱད་གཟིར་བ། ལིངྒ་དང་འཁོར་ལོ་ལ་བརྟེན་པའི་ལས་སྦྱོར། རྩ་སྔགས། སྡེ་བརྒྱད་དབང་དུ་བསྡུ་བའི་ཤམ་བུ་སྔགས་དང་བཅས་ཡོད་པའི་གཏེར་གཞུང་འཁྲུལ་མེད། དབང་བསྐུར་བའི་ཆོ་ག་གཏེར་བྱོན།
གཏོར་བསྔོ། བསྟོད་པ། རྟ་མགྲིན་གྱི་ཞལ་གདམས་ཟབ་མོ་ལ་ནང་གསེས་སུ། རྒྱལ་པོ་ཏིང་འཛིན་དང་སྔགས་ཀྱིས་གཅུན་པ། འཁོར་ལོ་དང་སྨྱག་ཤད་ཀྱི་དབྱུག་པ་ལ་བརྟེན་ནས་རྒྱལ་པོ་འདུལ་ཞིང་གནོན་པ།
སྲུང་འཁོར། སྲུང་མདུད། སྐྱེར་སྒང་པས་ཆོས་སྐོར་འདི་རྣམས་ཨོ་རྒྱན་ལ་ཞུས་ཚུལ་དང་བཅས་པའི་ལུང༌། འདོད་བུམ་ནས་བྱུང་བའི་ཕྱག་རྡོར་དྲེགས་འདུལ་དང༌།

བརྟན་མ་བཅུ་གཉིས་ཀྱི་རྗེས་གནང༌། སྔགས་འཆང་ཀུན་དགའ་བཀྲ་ཤིས་ཀྱི་ཡིག་ཆའི་སྟེང་ནས་ཐང་སྟོང་པའི་ལུགས་ཀྱི་ཚེ་རྟ་ཟུང་འབྲེལ་གྱི་དབང་དང་ཡིག་ཆའི་ལུང༌། ངག་དབང་ཀུན་དགའ་བཀྲ་ཤིས་ཀྱི་ཡིག་ཆའི་སྟེང་ནས་ཚེ་དཔག་མེད་ལྕགས་སྡོང་མའི་དབང་དང༌།
ཀུན་བཀྲས་པས་མཛད་པའི་ལྕགས་སྡོང་མའི་དབང་ཆོག་བཀླགས་པས་དོན་གྲུབ་དང༌། འཆི་མེད་འདོད་འཇོ་གཉིས་ཀྱི་ལུང༌། ཞྭ་ལུ་པ་རིན་ཆེན་བསོད་ནམས་མཆོག་གྲུབ་ཀྱི་ཡིག་ཆའི་སྟེང་ནས་མདའ་འཕེལ་མའི་ཚེ་དབང་དང་ཡིག་ཆའི་ལུང་བཅས།
སྔགས་འཆང་ཀུན་རིན་གྱི་ཡིག་ཆའི་སྟེང་ནས་གྲ་མངོན་ལུགས་ཀྱི་ཛམ་དམར་རྗེས་གནང་ལུང་བཅས། རྗེ་རང་གིས་མཛད་པའི་བོད་སྐྱོང་བརྟན་མ་བཅུ་གཉིས་ལ་མཆོད་གཏོར་འབུལ་ཚུལ་གྱི་ལུང་བཅས་དང༌།
ཁྱད་པར་རྒྱལ་བའི་བསྟན་པ་རིན་པོ་ཆེའི་སྒོར་ཞུགས་པ་ཕལ་ཆེར་གྱི་རྣ་བར་མ་ཐོས་པའི་གསེར་ཆོས་སྙན་བརྒྱུད་ཀྱི་སྐོར་ལ། འཕགས་ཡུལ་གྱི་པཎ་གྲུབ་རྒྱ་མཚོའི་གཙུག་རྒྱན་རྣལ་འབྱོར་གྱི་དབང་ཕྱུག་དཔལ་ལྡན་བི་རཱུ་པས་རྒྱལ་ཡུམ་བདག་མེད་མ་ལས་དངོས་སུ་གསན་པའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྐོར་ལ།
ཚོགས་བཤད་དང༌།
སློབ་བཤད་དུ་གྲགས་པ་གཉིས་ལས། དང་པོ་ལ་བླ་མ་ཚད་མར་བྱ་བའི་ཕྱིར། རྗེ་བཙུན་གྱིས་མཛད་པའི་ལམ་འབྲས་བུ་བླ་མ་བརྒྱུད་པའི་གསོལ་འདེབས་བླ་མ་རྡོར་འཛིན་མ་ཁ་སྐོང་དང་བཅས་པ། འཕགས་པས་མཛད་པའི་ལམ་འབྲས་བརྒྱུད་པའི་ཕྱག་མཆོད།
བྲག་ཕུག་པས་མཛད་པའི་བརྒྱུད་འདེབས་ཁ་སྐོང་དང་བཅས་པ། ངོར་ཆེན་གྱིས་མཛད་པའི་བརྒྱུད་འདེབས་རྣམ་དག་མ་ཁ་སྐོང་དང་བཅས་པ་རྣམས་དང༌། ལམ་འབྲས་བརྒྱུད་པའི་རྣམ་ཐར་ཞིབ་མོ་རྡོ་རྗེ་བར་སྟོན་གྱིས་མཛད་པ།
བླ་མ་བརྒྱུད་པ་རྒྱ་བོད་ཀྱི་རྣམ་ཐར་རྗེ་བཙུན་གྱིས་

མཛད་པ་ནས། ངོར་ཆེན་གྱི་རྣམ་ཐར་ཁ་སྐོང་དང་བཅས་པ་མུས་ཆེན་གྱིས་མཛད་པའི་བར་དང༌། མུས་ཆེན་ནས་ཡབ་རྗེ་བསོད་ནམས་རིན་ཆེན་བར་གྱི་རྣམ་ཐར་རྣམས་ཀྱི་ལུང་གནང་ཚུལ་ཀུན་བློའི་རྣམ་ཐར་དུ་གསལ་ཡང༌།
རྗེ་འདིའི་གསན་ཡིག་ཏུ་མ་ཐེབས་པས་མ་བྲིས་སོ། །རྗེ་རང་གིས་མཛད་པའི་ས་སྐྱའི་གདུང་རབས་དང༌། ངོར་གྱི་གདན་རབས་རྣམས་ཀྱི་ལུང༌། ཉམས་མྱོང་ཚད་མ་རྒྱུད་ལ་སྐྱེད་བྱེད་ཁྲིད་ཀྱི་གཞུང་ཤིང་བཞི་ལས།
གཞུང་ཤིང་རྒྱས་པ་གཞུང་ཇི་ལྟ་བ་བཞིན་དུ་བཀྲི་བའི་ཁྲིད་མཁན་ཆེན་ངག་དབང་ཆོས་གྲགས་ཀྱིས་མཛད་པའི་ཡིག་ཆའི་སྟེང་ནས་ལམ་གྱི་སྔོན་འགྲོ་སྣང་བ་གསུམ་གྱི་ཁྲིད། བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད།
དེ་ནས་དབང་གི་མངོན་པར་རྟོགས་པ་བརྒྱད་དང་ལྡན་པའི་སྒོ་ནས་དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་དུ་རྗེ་དཀོན་མཆོག་ལྷུན་གྲུབ་ཀྱི་ཡིག་ཆ་རྣམས་ཀྱི་སྟེང་ནས་རྒྱུ་དུས་ཀྱི་དབང་བསྐུར་བ་དང༌།
དེ་ལྟར་དབང་ཐོབ་པ་དེ་ཉིད་མི་ཉམས་པར་བསྲུང་བའི་ཕྱིར་དུ་རྗེ་བཙུན་གྱིས་མཛད་པའི་རྩ་ལྟུང་འཁྲུལ་སྤོང་སོགས་ཀྱི་སྟེང་ནས་དམ་ཚིག་གི་གསུང་བཤད་ཤིན་ཏུ་ཞིབ་པ།
ལམ་གྱི་དངོས་གཞི་རྒྱུད་གསུམ་གྱི་སྒོ་ནས་བཀྲི་བའི་ཁྲིད་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་ཡིག་ཆའི་སྟེང་ནས་ཉམས་ཁྲིད་ཟབ་མོ་ཡོངས་སུ་རྫོགས་པ་ཤིན་ཏུ་ཞིབ་རྒྱས་སུ་གསན་ཅིང༌།
དེ་དག་གི་སྐབས་སུའང་ལམ་གྱི་ཉམས་བསྐྱེད་པའི་ཕྱིར་ལུས་ཐབས་རྒྱུད་ལ་དབང་བཞི་དང་རྗེས་སུ་འབྲེལ་བའི་ལམ་གྱི་ཐོག་མར་འཇམ་མགོན་ཨ་མེས་ཞབས་ཀྱི་ཡིག་ཆའི་སྟེང་ནས་རྗེ་བཙུན་བདག་མེད་ལྷ་མོ་བཅོ་ལྔའི་དཀྱིལ་འཁོར་དུ་དབང་བསྐུར་བ་དང༌།
ནང་བསྐྱེད་རིམ་གྱི་ཐོག་མར་འཇམ་དབྱངས་བསོད་ནམས་དབང་པོས་མཛད་པའི་ལམ་དབང་གི་ཡི་གེ་དང༌། ངག་ཆོས་པས་མཛད་པའི་ལམ་དབང་གི་མཐའ་དཔྱད་བཅས་ཀྱི་སྟེང་ནས་ལམ་དུས་ཀྱི་དབང་གིས་ཆུ་བོ་མ་ནུབ་པ་དང༌།
གསང་

དབང་གི་ཁྲིད་ཀྱི་ཐོག་མར་ངག་ཆོས་པའི་ཡིག་ཆའི་སྟེང་ནས་རྗེ་བཙུན་བདག་མེད་མའི་བྱིན་རླབས་དང༌། གཞན་ཡང་ངག་ཆོས་པའི་ཡིག་ཆའི་སྟེང་ནས་ལམ་ཟབ་ཕྱི་ནང་དང༌། བིར་སྲུང་ཕྱི་ནང་རྣམས་ཀྱི་བྱིན་རླབས་དང༌།
ཕྱི་ནང་གི་བསྐྱེད་རིམ་གྱི་སྐབས་སུའང༌། ངོར་ཆེན་གྱིས་མཛད་པའི་ཕྱི་བསྐྱེད་རིམ་གྱི་རྣམ་བཤད་ཟླ་ཟེར་དང༌། ཀུན་མཁྱེན་གྱིས་མཛད་པའི་ལུས་དཀྱིལ་རྣམ་བཤད་བདེ་ཆེན་བཅུད་སྙིང་སོགས་ཀྱི་སྟེང་ནས་མཐའ་དཔྱོད་ཀྱི་གསུང་བཤད་ཤིན་ཏུ་ཞིབ་པ་སོགས་མདོར་ན་ཕྱག་ལེན་ཕྲ་མོ་ཙམ་ཡང་འོལ་སྤྱིར་མ་ལུས་པར་མཐིལ་ཕྱིན་པར་གསན་པ་ཡིན་ནོ།
།དེ་རྣམས་ཀྱི་རྒྱབ་རྟེན་དུ་ལུང་དང་བསྟན་བཅོས་ཚད་མར་བྱ་བའི་ཕྱིར།
རྗེ་བཙུན་རིན་པོ་ཆེས་བསྒྲིགས་པའི་ལམ་འབྲས་པོད་སེར་ལ་ཆོས་སྣ་དྲུག་ཅུ་ཡོད་པ་དང༌། དེའི་ནང་ནས་རྗེ་བཙུན་ཡུམ་གྱི་བྱིན་རླབས་ཀྱི་ཆོ་ག་དང༌། ལས་དང་པོ་པ་དང་ཐུན་མོང་དུ་དགོས་པའི་ཆོས་སྣ་བདུན་ཏེ་བརྒྱད་པོ་ལོགས་སུ་བཞུགས་ཀྱང་རུང་བར་བཤད་པ་དང་བཅས་པ་རྣམས་ཀྱི་ལུང༌།
ཆོས་རྗེ་བླ་མ་དམ་པས་མཛད་པའི་ལམ་འབྲས་པོད་ནག་མར་གྲགས་པ་ལ་བརྒྱུད་པའི་རྣམ་ཐར་ངོ་མཚར་སྣང་བ།
མངོན་རྟོགས་ཡན་ལག་དྲུག་པ། ལམ་དབང་བསྐུར་ཚུལ། དེའི་ཉམས་ལེན། བླ་མ་ལ་བརྟེན་ནས་དངོས་གྲུབ་རྣམ་གཉིས་སྒྲུབ་པའི་རྣལ་འབྱོར། ཟབ་མོ་བླ་མའི་རྣལ་འབྱོར་གྱི་ཡན་ལག །གཞུང་ཇི་ལྟ་བ་བཞིན་གྱི་ཁྲིད་ཡིག་སྦས་དོན་གསལ་བ།
གནད་དྲུག་གིས་བཀྲི་བའི་ཁྲིད་ཡིག་གནད་ཀྱི་ལྡེའུ་མིག །གནད་བཅུ་གཅིག་གིས་བཀྲི་བའི་ཁྲིད་ཡིག་གནད་ཀྱི་སྒོ་འབྱེད། དབང་པོ་རབ་འབྲིང་ཐ་གསུམ་བཀྲི་བའི་ཁྲིད་ཡིག་ཉུང་ངུ་རྣམ་གསལ།
ལམ་འབྲས་འབྲིང་དུ་བསྡུས་ནས་སྣང་བ་གསུམ་དུ་གང་ཟག་གཅིག་ལ་དགོས་པ་ཕྱོགས་གཅིག་ཏུ་བསྒྲིགས་པ། ལམ་

འབྲས་གཞུང་བཤད་མན་ངག་གི་མཛོད་དེ་ཆོས་སྣ་བཅུ་གཉིས། ངོར་ཆེན་རྡོ་རྗེ་འཆང་ཡབ་སྲས་ཀྱིས་བསྒྲིགས་པའི་གསུང་ངག་རིན་པོ་ཆེ་པུསྟི་དམར་ཆུང་ངམ་པོད་དམར་དུ་གྲགས་པ་ལ། ཆོས་ཚན་ཆེ་ཕྲ་ཐམས་ཅད་བསྡོམས་པས་བདུན་ཅུ་དོན་གསུམ་མཆན་དང་བཅས་པ།
རྒྱལ་ཚབ་དམ་པས་མཛད་པའི་དཀར་ཆག་རྣམས་དང༌། གཞན་ཡང་ངོར་ཆེན་རྡོ་རྗེ་འཆང་གིས་མཛད་པའི་ཕྱི་བསྐྱེད་རིམ་གྱི་རྣམ་བཤད་གནད་ཀྱི་ཟླ་ཟེར། ལུས་དཀྱིལ་ལ་རྩོད་པ་སྤོང་བ་སྨྲ་བ་ངན་འཇོམས་དང༌།
ལྟ་བ་ངན་སེལ་གཉིས། ཚོགས་འཁོར་གྱི་ཆོ་ག་གསང་བ་ཀུན་རྒྱན་དང༌། ཀུན་བཟང་རྣམ་རོལ་གཉིས། ཀྱེ་རྡོར་རྒྱུད་གསུམ་ལ་རྩོད་པ་སྤོང་བ་རྒྱུད་གསུམ་གནོད་འཇོམས་རྩ་འགྲེལ།
འབྱུང་པོ་ཐམས་ཅད་ཀྱི་གཏོར་མའི་ཆོ་གའི་འགྲེལ་པ་ཕྲིན་ལས་རྒྱས་བྱེད། ཕྱི་ནང་གི་བསྐྱེད་རིམ་དང་ལམ་དུས་ཉམས་སུ་ལེན་ཚུལ་ཚིགས་བཅད་མ། མངོན་རྟོགས་ཚུལ་བཅུུ་བཞིའི་སྡོམ། བསྟོད་པ་ཉི་ཤུ་པའི་འགྲེལ་པ་རྣམས་དང༌།
མཁན་ཆེན་ངག་དབང་ཆོས་གྲགས་ཀྱིས་མཛད་པའི་ལམ་འབྲས་ཀྱི་གླེགས་བམ་ལ། གསུང་ངག་ཁོག་ཕུབ་ཀྱི་ཟིན་བྲིས། སྣང་གསུམ་གྱི་ཁྲིད། རྒྱུད་གསུམ་གྱི་ཁྲིད། དམ་ཚིག་གི་རྣམ་བཤད་མདོར་བསྡུས།
ཕྱི་བསྐྱེད་རིམ་གྱི་རྣམ་བཤད་རྒྱས་བསྡུས་གཉིས ལུས་དཀྱིལ་གྱི་རྣམ་བཤད་ཉུང་ངུ༌། བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་བྱ་ཚུལ། སློབ་མ་རྗེས་འཛིན། ཨཥྟའི་བཟླས་ལུང་བྱ་ཚུལ་ལ་ནང་གསེས་སུ་ལུགས་མི་འདྲ་བ་གཉིས།
ཚར་གསུམ་ཁུག་པའི་བྱིན་རླབས། ལམ་དབང་གི་མཐའ་དཔྱོད་དང་ཟུར་འདེབས། བདག་མེད་མའི་བྱིན་རླབས། ལམ་ཟབ་ཕྱི་ནང༌། བླ་མ་རིན་འབྱུང་རྣམས་ཀྱི་བྱིན་རླབས།
བིར་སྲུང་ཕྱི་མའི་བྱིན་རླབས་ངོར་ཆེན་གྱིས་མཛད་པ་ལ་ཟུར་འདེབས་ཅུང་ཟད་དང་བཅས་པ། བིར་སྲུང་ནང་མའི་བྱིན་རླབས་

བརྡ་དོན་གསལ་བའི་བྱིན་རླབས་གཉིས་ལས་གསུམ་བྱུང་བའི་གོ་དོན་དང་བཅས་པ། ལམ་སྦས་བཤད། བརྡ་ཚིག་བརྒྱུད་བཅས་ཀྱི་བྱིན་རླབས། རྣམ་འཇོམས་བིར་ལུགས་ཀྱི་སྒྲུབ་ཐབས་ནུབ་པ་རིག་འཛིན་གྲགས་ཀྱིས་མཛད་པ་ལ་ཟུར་འདེབས་ཅུང་ཟད་དང་བཅས་པ།
སྒྲུབ་པ་ལུང་སྦྱིན་དང༌། གསང་བཅུའི་རྒྱས་གདབ་ཀྱི་ཕྱག་ལེན་རྣམས་མཁན་ཆེན་ངག་དབང་ཆོས་གྲགས་ཀྱིས་མཛད་པ། ཡིག་ཆ་དེ་རྣམས་དང་ཕྱོགས་གཅིག་ཏུ་བྱ་བའི་ཕྱིར་ཀུན་མཁྱེན་གྱིས་མཛད་པའི་རྣམ་འཇོམས་བིར་ལུག་ཀྱི་བྱིན་རླབས་བྱ་ཚུལ་དང༌།
མགོན་རྐྱང་རྗེས་གནང་དང་བཅས་པ་རྣམས་ཀྱི་ལུང༌། ཆོས་རྗེ་དཀོན་མཆོག་ལྷུན་གྲུབ་པས་མཛད་པའི་ལམ་ཟབ་ཕྱི་མའི་ཉམས་ལེན་ཚིགས་བཅད་མ།
ཀྱེ་རྡོར་མན་ངག་ལུགས་ཀྱི་དབང་གི་མཚམས་སྦྱོར་དང༌། ལམ་ཟབ་བླ་མའི་རྣལ་འབྱོར་གྱི་ཉམས་ལེན་སྔགས་འཆང་ཆེན་མོས་མཛད་པ། འཇམ་མགོན་ཨ་མེས་ཞབས་ཀྱིས་མཛད་པའི་སྐོར་ལ། ཀྱེ་རྡོར་མན་ངག་ལུགས་ཀྱི་ཕྱི་ནང་གི་མངོན་རྟོགས་བདག་འཇུག་དང་བཅས་པ་འཇུག་པ་བདེ་བྱེད།
ཀྱེ་རྡོར་མངོན་རྟོགས་ཀྱི་རྣམ་བཤད་དགེས་རྡོར་ཆོས་ཀུན་གསལ་བའི་ཉིན་བྱེད། རྡོར་དྲིལ་བགྲང་ཕྲེང་དགང་བླུགས་བུམ་པ་རྣམས་ཀྱི་རྣམ་བཤད་ཕྲིན་ལས་ཀུན་ཁྱབ།
བདུད་རྩི་རིལ་བུ་སྒྲུབ་ཚུལ་གྱི་ཡི་གེ་རྣམས་ཕྱོགས་གཅིག་ཏུ་བསྡུས་པ་བདུད་རྩིའི་རོལ་མཚོ། གསུང་ངག་ཆོས་འབྱུང་ལེགས་བཤད་ཆུ་བོ་འདུས་པའི་རྒྱ་མཚོ་རྣམས་དང༌།
རྗེ་རང་གིས་མཛད་པའི་དམ་ཚིག་རྡོ་རྗེའི་བསྒོམ་བཟླས་སྡིག་སྒྲིབ་ཀུན་འཇོམས་རྣམས་ཀྱི་ལུང་བཅས་ལེགས་པར་གསན་ཏོ། །གཉིས་པ་ཁྱད་པར་དུ་ངོར་ལུགས་ཐུན་མོང་མ་ཡིན་པ་གསུང་ངག་རིན་པོ་ཆེ་སློབ་བཤད་ཀྱི་སྐོར་ལ།
ཐོག་མར་བླ་མ་ཚད་མར་བྱ་བའི་ཕྱིར་རྣལ་འབྱོར་གྱི་དབང་ཕྱུག་བི་རཱུ་པ་ལ་བསྟོད་པ་ཨ་ལ་མ་ནས་བཟུང༌། རྨོར་ཆེན་རྡོ་རྗེ་འཆང་གི་འཁྲུངས་རབས་གསོལ་འདེབས་ཀྱི་བར་གྱི་བླ་མ་བརྒྱུད་པ་ལ་གསོལ་

བ་འདེབས་པའི་སྐོར་གྱི་ལུང་དང༌། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་བླ་མ་རྒྱ་བོད་ཀྱི་ལོ་རྒྱུས་ནས་བཟུང༌། གནས་གསར་པ་ངག་དབང་ཀུན་དགའ་ལེགས་པའི་འབྱུང་གནས་ཀྱི་རྣམ་ཐར་འཇམ་མགོན་ཀུན་བློ་རང་གིས་མཛད་པའི་བར་གྱི་རྣམ་ཐར་སྐོར་རྣམས་ཀྱི་ལུང་རྗེ་འདིའི་གསན་ཡིག་སྡེ་དགེ་ཆོས་རྒྱལ་མཆོག་གིས་བསྒྲིགས་པའི་ནང་དུ་གསལ་བ་ལྟར་ལེགས་པར་གསན་པ་སྔོན་དུ་འགྲོ་བའི་སྒོ་ནས།
ཉམས་མྱོང་ཚད་མ་རྒྱུད་ལ་སྐྱེད་པར་བྱེད་པའི་ཁྲིད་དངོས་ནི། རྡོ་རྗེ་འཆང་ཚར་པ་ཆོས་རྗེའི་གསུང་སྒྲོས་འཇམ་དབྱངས་མཁྱེན་བརྩེའི་དབང་ཕྱུག་གིས་ཟིན་བྲིས་སུ་མཛད་པའི་ཁྲིད་ཡིག་གསང་ཆེན་བསྟན་པ་རྒྱས་བྱེད་ཁའུ་བྲག་རྫོང་པའི་བཞེད་པ་མ་ནོར་བ་ལ་གཞི་བྱས།
བུམ་དབང་རྨི་ལམ་མན་གྱི་ཁྲིད་འཕྲོ་ལུས་པ་རྒྱལ་དབང་ལྔ་པ་རིན་པོ་ཆེས་མཛད་པ་དང༌། སྣང་གསུམ་གྱི་སྐབས་སུ་འཇམ་དབྱངས་མཁྱེན་བརྩེའི་གསུང་ངག་བྱུང་ཚུལ་གྱི་ཟིན་བྲིས་ཀྱི་སྟེང་ནས་ཐོག་མར་མན་ངག་གི་བྱུང་ཚུལ་དང༌།
བྱུང་བའི་ཆོས་ལ་བཤད་སྒྲུབ་བྱ་ཚུལ་གྱི་གསུང་བཤད་ཤིན་ཏུ་རྒྱས་པ་དང༌། གཞན་ཡང་གསུང་བཤད་ཀྱི་རྒྱབ་སྐྱོར་དུ་དགོས་པའི་ཡིག་ཆ་རྣམས་དམ་པའི་ཕྱག་གཞེས་ལྟར་མཛད་དེ།
ལམ་གྱི་སྔོན་འགྲོ་སྣང་བ་གསུམ་གྱི་ཁྲིད་ཡིག་ཤིན་ཏུ་རྒྱས་པ་ཞག་ཉི་ཤུ་སྐོར་དང༌། དེ་སྐབས་རྣམས་སུའང་བླ་མ་ལྔ་བཅུ་པ་རྩ་འགྲེལ་རྣམས་ཀྱི་སྟེང་ནས་གསུང་བཤད་མཐིལ་ཕྱིན་པ་དང༌།
སྡོམ་པ་ཉི་ཤུ་པ་རྩ་འགྲེལ་གྱི་སྟེང་ནས་གསུང་བཤད་ཞིབ་རྒྱས་དང༌། རྗེ་བཙུན་གྱི་སྡོམ་པ་ཉི་ཤུ་པའི་འགྲེལ་པ། རྩེ་མོས་མཛད་པའི་ཆོས་ལ་འཇུག་པའི་སྒོ་བཅས་ཀྱི་ལུང༌།
དེ་ནས་མཎྜལ་ཚོམ་བུ་ལྔ་པ་ལ་བརྟེན་པའི་བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་ངོར་ཆེན་དཀོན་མཆོག་ལྷུན་གྲུབ་པའི་ཡིག་ཆ་ལྟར་དང༌། དེས་མཛད་པའི་ཡིག་ཆའི་སྟེང་ནས་སློབ་མ་རྗེས་འཛིན་སོགས་དབང་གི་མངོན་པར་རྟོགས་པ་བརྒྱད་དང་ལྡན་པའི་སྒོ་ནས་དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་

ཆེན་པོར། མུས་ཆེན་སེམས་དཔའ་ཆེན་པོས་མཛད་པའི་དབང་ཆུ་དང༌། ཚར་ཆེན་གྱི་དབང་ཆུའི་གསལ་བྱེད། དཀོན་མཆོག་ལྷུན་གྲུབ་ཀྱི་དབང་གི་མཚམས་སྦྱོར་ཆེན་མོ་སོགས་ཀྱི་སྟེང་ནས་རྒྱུ་དུས་ཀྱི་དབང་བསྐུར་བ་ཡོངས་སུ་རྫོགས་པ།
མཁྱེན་བརྩེའི་ཡིག་སྟེང་ནས་ཨཥྟའི་བཟླས་ལུང་དང་བཅས་པ། དངོས་གཞི་གྲོལ་བྱེད་ཀྱི་ཁྲིད་ལ། ཐོག་མར་ལྟ་བས་སྤྲོས་པ་གཅོད་པའི་ཕྱིར་དུ་ཀུན་གཞི་རྒྱུ་རྒྱུད་ལ་འཁོར་འདས་དབྱེར་མེད་ཀྱི་ལྟ་བ་བསྒོམ་པའི་ཁྲིད་དང༌།
དེ་སྐབས་སུ་དམ་ཚིག་དང་སྡོམ་པའི་གསུང་བཤད་ཤིན་ཏུ་ཞིབ་པ་གྲགས་པས་མཛད་པའི་རྩ་ལྟུང་འཁྲུལ་སྤོང་གི་ལུང་དང་བཅས་པ། དེ་ནས་འཇམ་མགོན་ཨ་མེས་ཞབས་ཀྱི་ཡིག་ཆའི་སྟེང་ནས་བདག་མེད་ལྷ་མོ་བཅོ་ལྔའི་དབང༌།
ལུས་ཐབས་རྒྱུད་ལ་དབང་བཞི་དང་འབྲེལ་བའི་ལམ་བཞི་ལས། ཐོག་མར་བུམ་དབང་དང་འབྲེལ་པ་ཕྱི་བསྐྱེད་རིམ་གྱི་ཁྲིད་སེམས་འཛིན་དང་བཅས་པ། བདག་ཆེན་གྱི་ཡིག་ཆའི་སྟེང་ནས་ལམ་དུས་ཀྱི་དབང་བསྐུར་བ་ཡིག་བརྒྱའི་བཟླས་ལུང་དང་བཅས་པ།
དེ་རྗེས་གནང་བསྐྱེད་རིམ་གྱི་ཁྲིད་སེམས་འཛིན་དང་འབྲེལ་པ་སོགས་བུམ་དབང་གི་ལམ་ཡོངས་སུ་རྫོགས་པ། དེ་དག་གི་སྒྲོ་འདོགས་གཅོད་པའི་སྐབས་སུ་ཕྱི་ནང་གི་བསྐྱེད་རིམ།
དབང༌། རབ་གནས། སྦྱིན་སྲེག་སོགས་ལམ་ཡོངས་སུ་རྫོགས་པ་ཆ་ལག་དང་བཅས་པའི་གསུང་བཤད་དཔྱིས་ཕྱིན་པ། གཏུམ་མོའི་བདེ་དྲོད་བསྐྱེད་པའི་སླད་དུ་ངག་ཆོས་པའི་ཡིག་ཆའི་སྟེང་ནས་བདག་མེད་ལྷ་མོ་བཅོ་ལྔའི་བྱིན་རླབས།
དེ་རྗེས་གསང་དབང་དང༌། ཤེས་རབ་ཡེ་ཤེས་དང༌། དབང་བཞི་པ་དང་རྗེས་སུ་འབྲེལ་བའི་ལམ་ལ་སོགས་པ་མདོར་ན་ཉམས་ཁྲིད་ཟབ་མོ་ཡོངས་སུ་རྫོགས་པ་ཟླ་བ་དྲུག་གི་བར་དུ་གསན་ཅིང་དེ་དག་གི་བར་སྐབས་རྣམས་སུ།
འཇམ་དབྱངས་མཁྱེན་བརྩེའི་ཡིག་ཆའི་སྟེང་

ནས་ཚར་གསུམ་ཁུག་པའི་བྱིན་རླབས། ངག་ཆོས་ཀྱི་ཡིག་སྟེང་ནས་ལམ་ཟབ་ཐུན་མོང་བ་དང༌། ཐུན་མོང་མ་ཡིན་པའི་བྱིན་རླབས་དམིགས་ཁྲིད་དང་འབྲེལ་བ། མཁྱེན་བརྩེའི་ཡིག་སྟེང་ནས་བླ་མ་རིན་འབྱུང་གི་བྱིན་རླབས།
ངོར་ཆེན་རྡོ་རྗེ་འཆང་དང་ངག་ཆོས་པའི་ཡིག་སྟེང་ནས་བིར་སྲུང་ཐུན་མོང་བ་དང༌། ཐུན་མོང་མ་ཡིན་པའི་བྱིན་རླབས་སྒོམ་ལུང་དང་བཅས་པ། ཞར་བྱུང་བིར་སྲུང་གསར་མའི་དམིགས་ཁྲིད་དང་བཅས་པ།
མཁྱེན་བརྩེའི་ཡིག་སྟེང་ནས་བརྡ་དོན་གསལ་བའི་བྱིན་རླབས། ངག་ཆོས་ཀྱི་ཡིག་སྟེང་ནས་ལམ་སྦས་བཤད་ཀྱི་བྱིན་རླབས། ནུབ་པ་རིག་འཛིན་གྲགས་དང༌། ཀུན་མཁྱེན་གྱི་ཡིག་ཆའི་སྟེང་ནས་རྣམ་འཇོམས་བིར་ལུགས་ཀྱི་བྱིན་རླབས།
རྗེ་རང་གི་ཡིག་ཆའི་སྟེང་ནས་རྟེན་འབྲེལ་སྙིང་པོའི་སྲུང་བའི་བྱིན་རླབས། མཁྱེན་བརྩེའི་ཡིག་ཆའི་སྟེང་ནས་དབང་བཞིའི་བརྡ་ཆིག་བརྒྱུད་དུ་སྩལ་བའི་བྱིན་རླབས་གདམས་ངག་རྣམས་རྫོགས་པའི་ཚེ་མཁྱེན་བརྩེའི་ཡིག་སྟེང་ནས་སྒྲུབ་པ་ལུང་སྦྱིན་གྱི་བྱིན་རླབས་དང༌།
གསང་བ་བཅུའི་རྒྱས་འདེབས་པ། མཐར་བསྟན་པ་གཏད་པའི་ཚུལ་དུ་ཀུན་མཁྱེན་གྱི་ཡིག་ཆའི་སྟེང་ནས་ག་ཡ་དྷ་རའི་ལུགས་ཀྱི་མགོན་རྐྱང་རྗེས་གནང་རྣམས་ལེགས་པར་གསན་ནོ།
།དེ་རྣམས་ཀྱི་རྒྱབ་རྟེན་དུ་ལུང་དང་བསྟན་བཅོས་ཚད་མར་བྱ་བའི་ཕྱིར་གོང་ཚོགས་བཤད་ཀྱི་སྐབས་སུ་བཤད་པའི་ལམ་འབྲས་པོད་དམར་སེར་རྣམས་ཀྱི་ལུང་དང༌།
གཞན་ཡང་སྔ་ཕྱིར་གསན་པའི་ལུང་གི་སྐོར་ལ། སློབ་དཔོན་རིན་པོ་ཆེ་བསོད་ནམས་རྩེ་མོས་མཛད་པའི་མངོན་རྟོགས་ཡན་ལག་བཞི་པ། དབང་གི་ཆུ་བོ་ཆེན་མོ། །ཞི་བའི་སྦྱིན་སྲེག །རབ་གནས་བཟང་པོ་དྲུག་པ་རྣམས་དང༌།
རྗེ་བཙུན་གྱིས་མཛད་པའི་མངོན་རྟོགས་ཡན་ལག་དྲུག་པ། བདག་མེད་མའི་སྒྲུབ་ཐབས། ཚོགས་འཁོར་འབྲིང་པོ། ལས་བཞིའི་སྦྱིན་

སྲེག །དུས་མཐའ་མའི་ཆོ་ག །རབ་གནས་དོན་གསལ། ཧེ་རུ་ཀའི་ཆས་དྲུག །བརྒྱུད་པའི་བཀྲ་ཤིས་མཚུངས་མེད་བླ་མ་རྣམས་དང༌། ས་པཎ་གྱིས་མཛད་པའི་ཚོགས་འཁོར་རྩོད་སྤོང༌། འཕགས་པས་མཛད་པའི་ཚོགས་འཁོར་བདུད་རྩི་བུམ་པ།
བླ་མ་དམ་པས་མཛད་པའི་མངོན་རྟོགས་ཡན་ལག་དྲུག་པ། མུས་ཆེན་སེམས་དཔའ་ཆེན་པོས་མཛད་པའི་མངོན་རྟོགས་ཡན་ལག་དྲུག་པ་བྱ་བྲལ་མར་གྲགས་པ། ལམ་དུས་ཀྱི་ཉམས་ལེན། དབང་ཆུ་གསལ་བའི་མེ་ལོང༌།
སྟ་གོན་སྐབས་ཀྱི་སོ་ཤིང་སོགས་ཀྱི་དགོས་པ་བཤད་པ། ལམ་ཟབ་ཐུན་མོང་བའི་ཉམས་ལེན་རྣམས་དང༌། བདག་ཆེན་རྡོ་རྗེ་འཆང་གིས་མཛད་པའི་སྐོར་ལ། ལམ་དུས་ཀྱི་དབང་བསྐུར་ཚུལ། ལམ་ཟབ་ཐུན་མོང་བའི་ཉམས་ལེན།
བདུད་རྩི་རིལ་བུ་སྒྲུབ་ཚུལ། དེ་སྐབས་སུ་དགོས་པའི་སྨན་གྱི་རྐང་གྲངས། རྡོར་དྲིལ་གྱི་རྣམ་བཤད། དམ་ཚིག་གི་བཤད་པ་འཁྲུལ་སྤོང་རབ་གསལ། ལྟ་བ་འཁོར་འདས་དབྱེར་མེད་ཀྱི་ཁྲིད། བརྡ་དོན་གསལ་བའི་ཁྲིད།
ལམ་སྦས་བཤད་ཀྱི་མན་ངག་ཟིན་བྲིས་རྣམས་དང༌། ཚར་ཆེན་ཆོས་ཀྱི་རྒྱལ་པོས་མཛད་པའི་སྐོར་ལ། ལམ་འབྲས་བརྒྱུད་པའི་གསོལ་འདེབས་དངོས་གྲུབ་རིན་པོ་ཆེའི་ཆར་འབེབས་ལ་བླ་མ་ཕྱི་མ་རྣམས་ཀྱི་ཁ་སྐོང་དང་བཅས་པ།
བླ་མཆོད་དངོས་གྲུབ་རིན་པོ་ཆེའི་བང་མཛོད། བླ་མ་ལྔ་བཅུ་པའི་འགྲེལ་པ། ལམ་སྐོར་དགུའི་ཡི་གེ །རྩ་ལྟུང་བཅུ་བཞིའི་འགྲེལ་བའི་ལུང་བཤད། དབང་ཆུའི་ལྷན་ཐབས་ནོར་བུའི་ཕྲེང་བ།
བླ་མ་རིན་འབྱུང་གི་ཉམས་ལེན། ཕྱི་ནང་བསྐྱེད་རིམ་གྱི་རྣམ་བཤད་ཉི་མའི་འོད་ཟེར། གསུང་ངག་བརྒྱུད་པའི་བཀྲ་ཤིས་རྣམས་དང༌། འཇམ་མགོན་མཁྱེན་བརྩེས་མཛད་པའི་སྐོར་ལ། མན་ངག་གི་བྱུང་ཚུལ་དང༌།
བྱུང་བའི་ཆོས་ལ་བཤད་སྒྲུབ་བྱ་ཚུལ་བཅས་ཀྱི་ཁོག་ཕུབ་ཟིན་བྲིས། ཁྲིད་ཀྱི་ཟིན་བྲིས་གསང་ཆེན་བསྟན་པ་རྒྱས་བྱེད་ཅེས་

བྱ་བ་ལ་ནང་གསེས་སུ། སྣང་གསུམ། རྒྱུད་གསུམ། ཕྱི་བསྐྱེད་པའི་རིམ་པ་བར་དོ་ཡན་གྱི་ཁྲིད། ནང་བསྐྱེད་རིམ་གྱི་ཁྲིད་བཅས་དང༌། བསྙེན་ཆེན་གྱི་ཡི་གེ །བསྙེན་པའི་ཁ་སྐོང་གི་སྦྱིན་སྲེག་རྣམས་དང༌།
བུམ་དབང་གི་རྨི་ལམ་མན་གྱི་ཁྲིད་ཀྱི་འཕྲོ་ལུས་པ་རྒྱལ་དབང་ལྔ་པ་རིན་པོ་ཆེས་མཛད་པ། མང་ཐོས་ཀླུ་སྒྲུབ་རྒྱ་མཚོས་མཛད་པའི་སྐོར་ལ། ཀྱེ་རྡོར་རྒྱུད་གསུམ་གྱི་བརྒྱུད་འདེབས། སློབ་བཤད་ཀྱི་བརྒྱུད་འདེབས་བྱིན་རླབས་ཕོ་ཉ།
སྣང་གསུམ་ཁྲིད་ཡིག་ཟླ་བ་བདུད་རྩིའི་ཐིགས་ཕྲེང༌། རྒྱུད་གསུམ་ཁྲིད་ཡིག་ཉི་གཞོན་གསར་པའི་ཐིགས་ཕྲེང་ལ་ནང་གསེས་སུ། ལྟ་བ་འཁོར་འདས་དབྱེར་མེད། ཕྱི་བསྐྱེད་རིམ།
ནང་བསྐྱེད་རིམ། བུམ་དབང་གི་འདའ་ཁ་མ། བར་དོ། རྨི་ལམ། སྒྱུ་ལུས་བཅས་དང༌། ཁམས་འདུས་པ་དང་པོ། གཉིས་པ། གསུམ་པ་བཅས་དང༌། བརྡ་དོན་གསལ་བའི་བྱིན་རླབས་ཀྱི་ཡི་གེ་རྣམས་དང༌། མགོན་པོ་བསོད་ནམས་མཆོག་ལྡན་གྱིས་མཛད་པའི་ཚོགས་འཁོར་ཆོག་ཁྲིགས།
རིན་ཆེན་བསོད་ནམས་མཆོག་གྲུབ་ཀྱིས་མཛད་པའི་སློབ་བཤད་འཆད་ཐབས། རྨོར་ཆེན་གྱིས་མཛད་པའི་ལམ་འབྲས་བླ་མཆོད་བསོད་ནམས་རབ་རྒྱས་རྣམས་ཀྱི་ལུང་དང་བཅས་པ་ལེགས་པར་གསན་ཞིང་ཁོང་དུ་ཆུད་པར་མཛད་དོ།
།གཞན་ཡང་དཔལ་ལྡན་ས་སྐྱ་པའི་གསེར་ཆོས་བཅུ་གསུམ་གྱི་ནང་ཚན་མཆོག་བསྒྲུབས་པས་ཐུན་མོང་ཞར་ལས་འབྱུང་བ་དམར་མོ་སྐོར་གསུམ་དུ་གྲགས་པའི་སྐོར་ལ།
ངག་ཆོས་པའི་ཡིག་ཆའི་སྟེང་ནས་རྒྱལ་ཆེན་ཨིནྡྲ་བྷཱུ་ཏིས་བཀྲལ་བའི་ཕག་མོ་ཞལ་གཉིས་མའི་བྱིན་རླབས་ལུང་དང་བཅས་པ། སྤྲོ་ལུང་པ་ཀུན་སྨོན་དང་ངག་ཆོས་པའི་ཡིག་ཆའི་སྟེང་ནས་སློབ་དཔོན་མཻ་ཏྲི་པས་བཀྲལ་བའི་རྣལ་འབྱོར་མ་རིག་པ་འཛིན་མ་རྩེན་མའི་བྱིན་རླབས་ལུང་དང་བཅས་པ།

ཟབ་པའི་ཡང་ཟབ་ནཱ་རོ་མཁའ་སྤྱོད་མའི་སིནྡྷུ་རའི་དཀྱིལ་འཁོར་དུ་ཚར་ཆེན་སོགས་ཀྱི་ཡིག་སྟེང་ནས་དབང་བཞི་བྱིན་རླབས་ཀྱི་ཚུལ་དུ་བསྐུར་བ་སྔོན་དུ་འགྲོ་བའི་སྒོ་ནས་འཇམ་དབྱངས་མཁྱེན་བརྩེས་མཛད་པའི་ཁྲིད་ཡིག་དང༌།
རྒྱལ་དབང་ལྔ་པ་རིན་པོ་ཆེས་མཛད་པའི་འཆད་ཐབས་མཐོང་གྲོལ་ལྡེ་མིག་སོགས་ཀྱི་སྟེང་ནས་སྔོན་འགྲོ་ཐུན་མོང་དང༌། ཐུན་མོང་མ་ཡིན་པ། བསྐྱེད་རིམ་རྣལ་འབྱོར་བཅུ་གཅིག །རྫོགས་རིམ་རྩ་དབུ་མ།
བདེ་བ་དང་འཇའ་ལུས་སྒྲུབ་པ། ཡབ་དང་ཡུམ་ལ་བརྟེན་པའི་འཕོ་བ། མཁའ་སྤྱོད་སྒྲུབ་པ་སོགས་ཆ་ལག་ཡོངས་རྫོགས་ཀྱི་ཁྲིད། ཨ་མེས་ཞབས་ཀྱི་ཡིག་ཆའི་སྟེང་ནས་ཆོས་ཉིད་དངོས་བསྟན་གྱི་བྱིན་རླབས།
མཁྱེན་བརྩེའི་ཡིག་ཆའི་སྟེང་ནས་རྩ་དབུ་མ་ཆེ་བའི་ཁྲིད་དང་བཅས་པ་རྣམས་དང༌། དེ་རྣམས་ཀྱི་རྒྱབ་རྟེན་དུ། མཁྱེན་བརྩེས་མཛད་པའི་མཁའ་སྤྱོད་མའི་ཁྲིད། མཁའ་སྤྱོད་མའི་རྣམ་བཤད་ཉི་ཟླ་བཟང་པོས་མཛད་པ།
ཚར་ཆེན་གྱིས་མཛད་པའི་ལུས་དཀྱིལ་དང༌། རྗེ་བཙུན་ཡབ་ཡུམ་གྱི་འཕོ་བ་བཅས་དང༌། སངས་རྒྱས་དཔལ་བཟང་གིས་མཛད་པའི་བྱིན་རླབས་བྱ་ཚུལ། རིང་མོ་བས་མཛད་པའི་བསམ་མི་ཁྱབ། ལྔ་པས་མཛད་པའི་མཐོང་གྲོལ་ལྡེ་མིག
།རྗེ་རང་གིས་མཛད་པའི་འཆད་ཐབས། དབང་རབ་པའི་བླ་མའི་རྣལ་འབྱོར་དང༌། སྦྱིན་སྲེག་མཁའ་སྤྱོད་སྒྲུབ་པ། རྨོར་ཆེན་གྱིས་མཛད་པའི་བསྙེན་ཐབས་དངོས་གྲུབ་མྱུར་འགུགས་རྣམས་ཀྱི་ལུང་དང༌།
།རྨོར་ཆེན་གྱི་ཡིག་ཆའི་སྟེང་ནས་ས་སྐྱ་པའི་གསེར་ཆོས་ཀྱི་ནང་ཚན་ཚེ་དཔག་སྤྲུལ་སྐུའི་རྗེས་གནང་ལུང་བཅས། རྨོར་ཆེན་གྱི་ཡིག་ཆའི་སྟེང་ནས་གསེར་ཆོས་འཇམ་དཔལ་ནག་པོའི་རྗེས་གནང་སྔོན་དུ་འགྲོ་བའི་ལུང་ལ།
འཇམ་དཔལ་ནག་པོའི་རྗེས་གནང་བྱ་ཚུལ་

གྱི་ཡིག་རྙིང༌། དེའི་ཉམས་ལེན་ཟབ་མོ་གནད་བཅུ་གཅིག་དང་ལྡན་པ་ཚར་ཆེན་གྱིས་མཛད་པར་གྲགས་པ། དེའི་སྒྲུབ་ཐབས་གུ་གེ་པཎྜི་ཏས་མཛད་པ། ཡང་སྒྲུབ་ཐབས་མཛད་བྱང་མི་གསལ་བ་བཅས་ཀྱི་ལུང༌། ཀླུ་པའི་གསེར་ཆོས་སེང་གེ་སྒྲའི་ངག་སྲུང་འགྲོལ་གྱི་སྐོར་ལ།
སེང་གེ་སྒྲའི་མན་ངག་ཀླུ་པའི་གསེར་ཆོས་ཀྱི་ཡི་གེར་ཡར་ཀླུང་པས་ཞུ་དག་བྱས་པ། སེང་གེ་སྒྲའི་སྒྲུབ་ཐབས་ཀྱི་ངག་འདོན་ཚར་ཆེན་གྱིས་མཛད་པ།
ཡང་སྒྲུབ་ཐབས་ཉུང་ངུ་རྨོར་ཆེན་གྱིས་མཛད་པ་རྣམས་ཀྱི་ལུང་དང༌། ཚར་ཆེན་གྱི་ཡིག་ཆའི་སྟེང་ནས་སེང་གེ་སྒྲའི་རྗེས་གནང༌། དཀོན་ལྷུན་གྱི་ཡིག་ཆའི་སྟེང་ནས་སེང་གེ་སྒྲའི་རྗེས་གནང་བཅས་དང༌།
གསེར་ཆོས་མཁའ་འགྲོ་མ་སེང་གེའི་གདོང་ཅན་གྱི་སྐོར་ལ། བྱད་མ་འབུམ་རྡུགས་ཀྱི་འཁོར་ལོར་གྲགས་པའི་མན་ངག་ལ་ནང་གསེས་སུ་གདམས་པ་བྱུང་ཚུལ། རྩ་བའི་སྒྲུབ་ཐབས། ལས་ཚོགས་ཉེར་ལྔ་དང་བཅས་ཡོད་པ།
མཁའ་འགྲོ་སྟོང་གི་སྲོག་སྙིང་ནང་ནས་ཕྱིར་བཟློག་པའི་ཐབས། སེང་གདོང་མའི་མན་ངག་ཡི་གེ་བཅུ་བཞིའི་ལས་ཚོགས་ཚིགས་བཅད་མ། ཚར་ཆེན་གྱིས་མཛད་པའི་སྒྲུབ་ཐབས། མཁྱེན་བརྩེས་མཛད་པའི་སྒྲུབ་ཐབས་རྣམས་ཀྱི་ལུང༌།
རྨོར་ཆེན་གྱི་ཡིག་ཆའི་སྟེང་ནས་གསེར་ཆོས་རྡོ་རྗེ་ཁྱུང་ཁྲའི་རྗེས་གནང་ལུང་བཅས་དང༌། དེའི་ཆོས་སྐོར་ལ། ཁྱུང་གསེར་ཆོས་ཁྱུང་ཁྲའི་ལུང་གི་སྐོར་འདི་རྣམས་གསན་ཚུལ་གསན་ཡིག་ཏུ་མི་གསལ་ཡང༌།
གསན་ཡོད་རྩིས་ཀྱིས་བྲིས་པའོ། །ཁྲའི་སྒྲུབ་ཐབས་མཛད་བྱང་མི་གསལ་བ་མཐར་བསྟོད་པ་ཤློ་ཀ་གཅིག་དང་བཅས་པ། གཏོར་མ་འབུལ་ཚུལ། བོང་ང་བརྟེན་ཐབས། ཁྱི་སྨྱོན་གསོ་ཐབས། གཉན་གསོ་བ།
སྲུང་སྐུད་གདགས་པ། སྨན་ལ་བརྟེན་ནས་མཛེ་གསོ་བའི་རིལ་བུ་སོགས་རྒྱས་པར་བསྟན་པ། རྗེ་བཙུན་གྱིས་མཛད་པའི་བསྟོད་པ། བཟླས་ལུང་སྟེར་བའི་མན་

ངག་རྣམས་ཀྱི་ལུང་དང༌། ས་སྐྱ་པའི་གསེར་ཆོས་བཅུ་གསུམ་གྱི་ནང་ཚན་ཐུན་མོང་བསྒྲུབས་པས་མཆོག་ཞར་ལས་འགྲུབ་པ་དམར་པོ་སྐོར་གསུམ་དུ་གྲགས་པ་ལ། དཀོན་མཆོག་ལྷུན་གྲུབ་ཀྱི་ཡིག་སྟེང་ནས་རིགས་བྱེད་མ་ངོར་ལུགས་ཐུན་མོང་མ་ཡིན་པའི་རྗེས་གནང་ལུང་བཅས།
འཇམ་མགོན་ཀུན་བློ་རང་གིས་མཛད་པའི་ཡིག་ཆའི་སྟེང་ནས་རིགས་བྱེད་མ་ཚར་ལུགས་ཐུན་མོང་བ་དང༌། ཐུན་མོང་མ་ཡིན་པ་གཉིས་ཀྱི་རྗེས་གནང་ལུང་བཅས།
ངག་ཆོས་ཀྱི་ཡིག་ཆའི་སྟེང་ནས་གསང་སྒྲུབ་ཀུ་རུ་ཀུལླེ་ལྷ་ལྔའི་བྱིན་རླབས་ལུང་བཅས། ཐར་པཎ་གྱི་ཡིག་སྟེང་ནས་དཱ་ན་ཤཱི་ལ་ལས་བརྒྱུད་པའི་ཀུ་རུ་ཀུལླེ་ལྷ་ལྔའི་དབང༌། ངག་ཆོས་པའི་ཡིག་ཆའི་སྟེང་ནས་གཉན་ལོའི་ལུགས་ཀྱི་དབང་གི་ལྷ་དམར་ཆུང་སྐོར་གསུམ་གྱི་རྗེས་གནང་ལུང་བཅས།
དཀོན་མཆོག་ལྷུན་གྲུབ་པའི་ཡིག་ཆའི་སྟེང་ནས་ངོར་ལུགས་ཐུན་མོང་མ་ཡིན་པའི་ཚོགས་བདག་གི་རྗེས་གནང་ལུང་བཅས།
ངག་ཆོས་པའི་ཡིག་ཆའི་སྟེང་ནས་ཚོགས་བདག་དམར་ཆེན་ཕྱག་བཅུ་གཉིས་པ་ཐུན་མོང་མ་ཡིན་པའི་རྗེས་གནང༌། ཚོགས་བདག་དམར་ཆེན་ཁྱད་པར་བའི་རྗེས་གནང་ངག་ཆོས་པའི་ཡིག་ཆ་ལྟར་དང༌། ཇོ་ལུགས་ཚོགས་བདག་དཀར་པོ་ཆགས་པའི་རྡོ་རྗེ་རྗེས་གནང་ངག་ཆོས་པའི་ཡིག་ཆ་ལྟར་དང༌།
ཚོགས་བདག་དཀར་པོ་གླང་གདོང་ཅན་ཕྱག་བཞི་པའི་རྗེས་གནང་ཤེའུ་ལོ་ཙཱ་བའི་ཡིག་ཆ་ལྟར་དང༌། དཀོན་མཆོག་ལྷུན་གྲུབ་ཀྱི་ཡིག་ཆའི་སྟེང་ནས་འདོད་རྒྱལ་གྱི་རྗེས་གནང་ངོར་ལུགས་ཐུན་མོང་མ་ཡིན་པ་ལུང་དང་བཅས་པ།
ས་སྐྱ་པའི་གསེར་ཆོས་ཛམ་དམར་སྲོག་སྒྲུབ་ཀྱི་རྗེས་གནང་གོང་དཀར་རྡོ་རྗེ་གདན་པས་མཛད་པའི་ཡིག་ཆ་དང་རྨོར་ཆེན་གྱིས་མཛད་པའི་རྗེས་གནང་བཅས་ཀྱི་སྟེང་ནས་གསན་ཅིང༌།
ལུང་ལ། སྲོག་སྒྲུབ་ཀྱི་གདམས་པ་ས་ཆེན་གྱིས་མཛད་པ་ལ་ནང་གསེས་སུ་རྟེན་བཅའ་བ། བསྙེན་སྒྲུབ། ལས་ལ་བསྐུལ་བ་དང་བཅས་པ། ལུང་བླང་བའི་མན་ངག
།གོང་དཀར་རྡོ་རྗེ་གདན་པས་མཛད་

པའི་རྗེས་གནང་གི་ཡིག་ཆུང༌། རྨོར་ཆེན་གྱིས་མཛད་པའི་རྗེས་གནང་བྱ་ཚུལ་བཅས་ཀྱི་ལུང་དང༌། ཆོས་སྲུང་གི་སྐོར་ལ། རྫོང་ཆུང་པ་འཇམ་དབྱངས་གྲགས་པས་མཛད་པའི་མངོན་དཀྱིལ་དང༌། རྡོ་རྗེ་གདན་པས་མཛད་པའི་ལྷན་ཐབས།
ངག་ཆོས་པའི་ཟིན་བྲིས། རྗེ་རང་གིས་མཛད་པའི་ཡི་གེ་རྣམས་ཀྱི་སྟེང་ནས། བྲམ་ཟེ་ཆེན་པོ་ནས་བརྒྱུད་པའི་གུར་གྱི་མགོན་པོ་གྲི་གུག་ལྷ་ལྔ། བླ་མ་མལ་ལོའི་བཞེད་པའི་གུར་མགོན་ལྷ་བརྒྱད།
བླ་མ་བྲག་སྟེང་པའི་བཞེད་པའི་གུར་མགོན་ལྷ་བཅུ་གཉིས་མ། གྱི་ལྗང་ལུགས་ཀྱི་མགོན་པོ་ལྷ་བཅུ་བདུན་མ། སྙན་བརྒྱུད་ལུགས་ཀྱི་གྲི་གུག་ལྷ་ལྔ་རྣམས་ཀྱི་དབང༌། སྒོ་རུམ་པའི་ཡིག་ཆའི་སྟེང་ནས་བཱ་རི་ལོ་ཙཱ་ནས་བརྒྱུད་པའི་མགོན་རྐྱང་གི་རྗེས་གནང་ཐུན་མོང་མ་ཡིན་པ་དང༌།
སངས་རྒྱས་རིན་ཆེན་དང༌། ཐར་པཎ་གྱི་ཡིག་ཆའི་སྟེང་ནས་ལོ་ཆེན་ནས་བརྒྱུད་པའི་གུར་མགོན་ལྕམ་དྲལ་ལྷ་གསུམ་སྦྲགས་ཏེ་སྒྲུབ་པའི་རྗེས་གནང་ལུང་བཅས།
སྔགས་འཆང་ཆེན་མོའི་ཡིག་སྟེང་ནས་གུར་ལྷ་བརྒྱད་ཀྱི་རྗེས་གནང་ལུང་བཅས། ཚར་ཆེན་གྱི་ཡིག་ཆ་དང༌། དབང་རབ་པས་མཛད་པའི་གཅིག་ཤེས་ཀུན་གྲོལ་རྣམས་ཀྱི་སྟེང་ནས་ལྷ་བརྒྱད་ཐུན་མོང་མ་ཡིན་པའི་རྗེས་གནང༌།
མགོན་པོ་རྣམ་རོལ་གྱི་མངོན་རྟོགས་སོགས་ཀྱི་སྟེང་ནས་མགོན་པོ་ལྷ་བཅུ་གཉིས་མ་ཐུན་མོང་བའི་རྗེས་གནང༌། འཇམ་དབྱངས་གྲགས་པའི་སྒྲུབ་ཐབས་དང༌།
མཁྱེན་བརྩེའི་ཐོ་ཡིག་སོགས་ཀྱི་སྟེང་ནས་ལྷ་བཅུ་གཉིས་མ་ཐུན་མོང་མ་ཡིན་པའི་རྗེས་གནང༌། དབང་རབ་དང་ངག་ཆོས་པའི་ཡིག་ཆའི་སྟེང་ནས་མགོན་པོ་ཁྲོ་བཅུའི་རྗེས་གནང་ལུང་དང་བཅས་པ་རྣམས་སྔོན་དུ་གསན་ནས།
གྲོལ་བྱེད་ཀྱི་ཁྲིད་ལ། འཇམ་དབྱངས་མཁྱེན་བརྩེའི་དབང་ཕྱུག་གིས་མཛད་པའི་ཁྲིད་ཡིག་ལ་ཞྭ་ལུ་མཁན་ཆེན་གྱི་འཆད་ཐབས་སྦྱར་ཞིང༌། ཞལ་ཤེས་ཡིག་ཆུང་སོགས་ཀྱིས་བརྒྱན་ཏེ། ཕྱི་ཁྲིད་རྡོ་

རྗེ་བྲག་རྫོང་མ། ནང་གི་བྲག་རྫོང་དྲག་པོ་སྔགས་རྒོད། གསང་བའི་བྲག་རྫོང་སེམས་ཉིད་ཡེ་ཤེས་ཀྱི་འཁོར་ལོའི་རྩལ་འདོན་པ་སྟེ་ཟབ་ཁྲིད་ཆ་ལག་ཡོངས་སུ་རྫོགས་པ་དང༌། མུས་ཆེན་སངས་རྒྱས་རིན་ཆེན་གྱི་ཡིག་ཆའི་སྟེང་ནས་དཔལ་ལྡན་ལྷ་མོ་དུད་སོལ་མའི་ཕྱི་སྒྲུབ་ཐུན་མོང་བའི་རྗེས་གནང༌།
རྔོག་བསོད་ནམས་བསྟན་འཛིན་གྱི་ཡིག་ཆའི་སྟེང་ནས་དུད་སོལ་མ་གསང་སྒྲུབ་ཐུན་མོང་མ་ཡིན་པ་ནན་ཆགས་མར་གྲགས་པའི་རྗེས་གནང་བཅས་དང༌།
ལུང་ལ། ཚར་ཆེན་གྱིས་མཛད་པའི་ནག་པོ་ཆེན་པོའི་བླ་མའི་རྣལ་འབྱོར། བརྒྱུད་འདེབས་རྣམ་ཀུན་མཆོག་ལྡན། གཏོར་ཆོག་ཕྲིན་ལས་མྱུར་མགྱོགས་ཀྱི་ཕོ་ཉ། ལྷན་ཐབས་དངོས་གྲུབ་རོལ་མཚོ་བཅས་དང༌།
གུར་གྱི་སྐོང་བ་ཆོས་ཉིད་མ། ལྷ་མོའི་སྐོང་བ་སྔོན་རྒྱལ་མ། ཞལ་གྱི་སྐོང་བ་ལེ་ཚན་ཕྱག་མཚན་འབུལ་སྐོང་དང་བཅས་པ། པུ་ཏྲའི་སྐོང་བ། སྟག་ཚང་བའི་སྐོང་བཤགས། བསྟོད་པ་སྲིན་གཟུགས་མའི་སྡེ་ཚན་སོགས་དང༌།
ཚར་ཆེན་གྱིས་མཛད་པའི་བེཀྩེའི་གཏོར་སྐོང༌། དེའི་སྤྱན་འདྲེན་སྐོང་བ་ཟློག་པ་དང་བཅས་པ་ཅང་སྤེ་སེང་གེ་འབུམ་གྱིས་མཛད་པ། བཤགས་པ་བདེ་ཆེན་ཆོས་སྐུ། བསྟོད་པ་བུདྡྷ་བྷ་དྲས་མཛད་པ་སོགས་དང༌།
རྗེ་རང་གིས་མཛད་པའི་ནག་པོ་ཆེན་པོ་ལ་ཀླུ་ཆེན་བརྒྱད་ཀྱིས་བསྐོར་བའི་ཆར་འབེབས་དང་རླུང་གནོན་གྱི་ལས་སྦྱོར་དང༌། གུར་ལྷ་བརྒྱད་ཀྱི་དྲག་པོའི་སྦྱིན་སྲེག་བཅས་ཀྱི་ལུང་དང༌།
དཔལ་གསང་བ་འདུས་པའི་རྒྱུད་ནས་བསྟན་པའི་དཔལ་མགོན་ཞལ་བཞི་པ་བསྙེན་དུས་ཀྱི་རྗེས་གནང་སྔགས་འཆང་ཆེན་མོའི་ཡིག་ཆ་ལྟར་དང༌། ཚར་ཆེན་དང༌། ངག་ཆོས་པའི་ཡིག་ཆའི་སྟེང་ནས་ཞལ་དཀར་པོ་ཚེ་འཕེལ་གྱི་རྗེས་གནང་བཅས་དང༌།
དཔལ་དུར་ཁྲོད་བདག་པོའི་ཆོས་སྐོར་ལ། དུར་ཁྲོད་བདག་པོའི་རྒྱུད་གསང་བ་སྙིང་གི་འཁོར་ལོ་ལེའུ་

བརྒྱད་པ་འཛིམ་ལོའི་འགྱུར། དུར་བདག་གི་སྒྲུབ་ཐབས་བཻ་རོ་ཙ་ནས་མཛད་པ་དང༌། ཇག་སྲུང་བཅས་འཛིམ་ལོའི་འགྱུར། དེའི་འགྲེལ་པ་བདག་གཞན་སྲུང་བའི་བསྙེན་སྒྲུབ་ལས་སྦྱོར་རྣམས་གསལ་བར་བཀོད་པ་ས་ཆེན་གྱིས་མཛད་པ།
ལས་ཚོགས་དུམ་བུ་ལ། རིམས་ནད་སྲུང་བ། བསྙེན་པ་དང་སྒྲུབ་པ། ཙཀྲའི་རབ་གནས། སྲུང་བའི་མན་ངག་རྣམས་ཀྱི་ཡིག་ཆུང་རེ་རེ། ས་ཆེན་གྱིས་མཛད་པའི་བསྙེན་སྒྲུབ་ལས་སྦྱོར་གྱི་མན་ངག
།སྐུ་རྟེན་སྦ་བའི་མན་ངག །སྐུའི་མདུན་དུ་མཆོད་གཏོར་འབུལ་བའི་མན་ངག །ཡང་ཡབ་ཡུམ་གྱི་སྐུ་སྦ་བའི་མན་ངག །བསྟོད་བསྐུལ་དཔལ་ལྡན་དུར་ཁྲོད་བདག་པོ་མ། རྫས་དང་སྔགས་ལ་བརྟེན་ནས་སྨྱོ་བ་འདུལ་བ།
དམ་ཉམས་བསྒྲལ་བའི་ལས་ཚོགས། དུར་བདག་ཡབ་ཡུམ་གྱི་རྗེས་གནང་བྱ་ཚུལ་ས་ཆེན་གྱིས་མཛད་པ། ཡར་ཀླུང་པས་མཛད་པའི་མཆོད་གཏོར་འབུལ་ཚུལ། རྗེས་གནང་དང་གཏོར་ཆོག་གི་ཡི་གེ་ཡར་ཀླུང་པས་མཛད་པ། དུར་བདག་གི་སྐོང་གསོ་དང་བསྟོད་བསྐུལ་གྱི་ཡི་གེ་སྤོས་ཁང་པ་རིན་ཆེན་རྒྱལ་མཚན་གྱིས་མཛད་པ།
རྗེས་གནང་གི་ཡིག་རྙིང་རྫོགས་བྱང་གི་མཐའ་ཅན། དུར་བདག་གི་རྗེས་གནང་དང་མཆོད་གཏོར་འབུལ་ཚུལ་སངས་རྒྱས་རིན་ཆེན་གྱིས་མཛད་པ།
རྗེས་གནང་བྱ་ཚུལ་སྔགས་འཆང་ཀུན་རིན་གྱིས་མཛད་པ། སྐོང་བཤགས་ཟློག་བསྐུལ་བསྟོད་པ་དང་བཅས་པ་བསམ་དོན་ཀུན་འགྲུབ་ཨ་མེས་ཞབས་ཀྱིས་མཛད་པ། བསྙེན་སྒྲུབ་བྱ་ཚུལ་ཤིན་ཏུ་གསལ་བ་དངོས་གྲུབ་མྱུར་སྩོལ་རྣམས་དང༌།
རིགས་སྔགས་འཆང་བ་དཔལ་བཀྲ་ཤིས་སྟོབས་རྒྱལ་དབང་པོའི་སྡེས་མཛད་པའི་དུར་བདག་གི་སྒྲུབ་སྐོར་ཡོངས་སུ་རྫོགས་པ་དང་བཅས་པའི་ལུང༌། དཔལ་ས་སྐྱ་པའི་ཡབ་ཆོས་ཡང་ཕུར་གཉིས་ཀྱི་སྲུང་མ་དཀར་བདུད་ལྕམ་དྲལ་གཉིས་ཀྱི་རྗེས་གནང་སྔགས་འཆང་ཀུན་དགའ་རིན་ཆེན་གྱི་ཡིག་ཆ་ལྟར་དང༌།
གཞན་ཡང་བོད་གངས་

ཅན་གྱི་མཁས་པ་རྣམས་ཀྱིས་མཛད་པའི་བསྟན་བཅོས་ཀྱི་སྐོར་ལ། རྡོ་རྗེ་འཆང་མིའི་གཟུགས་འཛིན་པ་དཔལ་ས་སྐྱའི་རྗེ་བཙུན་གོང་མ་ལྔའི་བཀའ་འབུམ་གྱི་ནང་ནས། འཕགས་ཡུལ་གྱི་གྲུབ་པའི་སློབ་དཔོན་མི་ཐུབ་ཟླ་བའི་རྣམ་འཕྲུལ་རྗེ་བཙུན་བསོད་ནམས་རྩེ་མོའི་བཀའ་འབུམ་པོད་གསུམ་ཡོངས་སུ་རྫོགས་པ་དང༌།
རྒྱལ་བ་རྣམས་ཀྱི་གསུང་གི་གསང་བ་འཛིན་པ་རྗེ་བཙུན་གྲགས་པ་རྒྱལ་མཚན་གྱི་གསུང་རབ་གླེགས་བམ་དང་པོ་བཅས་དང༌།
རྒྱལ་སྲས་བྱང་ཆུབ་སེམས་དཔའ་ཆེན་པོ་ཐོགས་མེད་བཟང་པོ་དཔལ་གྱིས་མཛད་པའི་སྐོར་ལས། བསྟོད་ཚོགས་དང་གདམས་སྐོར་སོགས་ཉེར་མཁོ་འགའ་ཞིག་ཕྱོགས་གཅིག་ཏུ་བསྒྲིགས་པའི་པུསྟ་ཀ་གཅིག་དང༌།
རྒྱལ་བའི་ལུང་གིས་ཟིན་པའི་ངོར་ཆེན་རྡོ་རྗེ་འཆང་ཀུན་དགའ་བཟང་པོའི་བཀའ་འབུམ་པོད་བཞི་མ་ཡོངས་སུ་རྫོགས་པ་དང༌། མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱི་བཀའ་འབུམ་པོད་གཅིག་དང༌།
མདོ་སྔགས་སྨྲ་བའི་ཁྱུ་མཆོག་ཆེན་པོ་ཀུན་མཁྱེན་བསོད་ནམས་སེང་གེས་མཛད་པའི་ཟབ་མོ་སྔགས་ཀྱི་ཕྱོགས་གཙོ་བོར་གྱུར་པའི་བཀའ་འབུམ་པོད་བཞི་མ་རྣམས་དང༌། རྗེ་རང་གིས་མཛད་པའི་གསུང་ཐོར་བུ་འགའ་ཞིག་དང་བཅས་པའི་ལུང་ལེགས་པར་གསན་ཏོ།
།དེ་ལྟར་གསན་པ་དེ་དག་ཀྱང་འོལ་སྤྱི་ཙམ་དུ་མ་ལུས་པར་ཕྱག་ལེན་ཕྲ་མོ་ཚུན་ཆད་ཀྱང་དཔྱིས་ཕྱིན་པར་མཛད་པ་ཡིན་ནོ། །མདོར་ན་རྗེ་ཡབ་སྲས་འདི་གཉིས་ནི་སྔོན་གྱི་དུས་ན་ཇོ་བོ་རྗེ་དཔལ་ལྡན་ཨ་ཏི་ཤ་དང༌།
འབྲོམ་སྟོན་རྒྱལ་བའི་འབྱུང་གནས་ཀྱི་རྣམ་ཐར་དང་ཚུལ་མཚུངས་པར་ཡང་སྲིད་སྔ་མ་རྣམས་སུ་བླ་སློབ་ཀྱི་འབྲེལ་པ་ཟམ་མ་ཆད་པར་གྱུར་པ་ཞིག་ཡིན་པར་གོར་མ་ཆག་སྟེ།
དེའང་རྗེ་འདིའི་རྩ་བའི་བླ་མ་ཐམས་ཅད་ཀྱི་ནང་ནས་ཐུན་མོང་མ་ཡིན་པའི་རིགས་བདག་ནི་འཇམ་མགོན་ཀུན་དགའ་བློ་གྲོས་པ་ཉིད་བཟུང་བར་མཛད་ཅིང༌། དེ་ནི་ངེས་པ་དོན་གྱི་རྡོ་རྗེ་

འཆང་ཡིན་ལ་ཡིན་བཞིན་པར་ཐེ་ཚོམ་ཅུང་ཟད་ཀྱང་མི་མངའ། གཞན་རྐྱེན་གྱིས་དབྲོག་པར་མི་ནུས་པའི་དད་པ་དང་གུས་པ་བསམ་གྱིས་མི་ཁྱབ་པ་མཛད། འཇམ་པའི་དབྱངས་ཀུན་དགའ་བློ་གྲོས་པས་ཀྱང་སྤྱིར་རིས་སུ་མ་ཆད་པའི་བསྟན་པ་དེར་འཛིན་དང་བཅས་པ་ཐམས་ཅད་ལ་དག་སྣང་ཕྱོགས་མེད་དུ་གཟིགས་པ་དང༌།
ལྷག་པར་སྙིང་ནས་ཆོས་བྱེད་པ་རྣམས་ལ་ཐུགས་བརྩེ་བའི་སྒོ་འཕར་ཡངས་པོར་ཕྱེ་བར་མཛད་པ་ཞིག་ཡིན་ནའང༌། དེའི་ནང་ནས་ངོར་པ་འདི་དཔལ་ལྡན་ས་སྐྱ་པའི་བསྟན་པའི་ལྕགས་རི་ལྟ་བུ་ཡིན་གསུངས་ནས།
ངོར་པའི་མཁན་པོ་དང་ཞབས་དྲུང་སོགས་བྱོན་པའི་དུས་ཀྱང༌། རྗེ་རང་གིས་སྤོས་རེང་རེ་བསྣམས་ཏེ་གཟིམ་ཆུང་གི་སྒོ་ནང་བར་བསུ་བར་མཛད་པ་དང༌།
ཞབས་འབྲིང་དྲུང་སྐོར་བ་རྣམས་ལ་གཟིམ་ཆུང་འགག་ཏུ་ཕྱག་དབང་ཞུར་བཅུག་པ་སོགས་གཟིགས་སྐྱོང་ཆེན་པོ་སྩལ་ཞིང༌། ལྷག་པར་རྗེ་འདི་ལ་རང་གི་རིགས་སྲས་གཅིག་དང་ཁྱད་པར་མེད་པའི་བྱམས་གཟིགས་རྒྱ་ཆེན་པོས་སྐྱོང་བར་མཛད་པ་ཡིན་ནོ།
།དེའང་རྗེ་འདི་དང་པོ་ངོར་དུ་བྱོན་དུས་ཁུ་བོ་ཞབས་དྲུང་དཔལ་ལྡན་ཆོས་སྐྱོང་ནི་ཞི་བར་གཤེགས་ཚར། སྐུ་གསུང་ཐུགས་ཀྱི་རྟེན་ཙམ་ལས་ཟང་ཟིང་གི་ཕྱག་རྫས་སོགས་ཅིའང་མེད་པས།
ཨེ་ཝྃ་པའི་གཙུག་ལག་ཁང་དུ་ཟླ་རེ་བཞིན་མ་ཆག་པར་གཏོང་རྒྱུའི་དུས་ཇ་རྣམས་དང༌། རང་གི་གསོལ་ཆས་སོགས་ཀྱང་གཞན་དག་ལས་བུན་ལེན་པ་ཁོ་ན་ལ་ལྟོས་དགོས་པ་ལ།
ས་སྐྱ་ནས་འཇམ་མགོན་ཀུན་དགའ་བློ་གྲོས་ཀྱིས་རང་གི་རིགས་བདག་ཐར་རྩེ་ནམ་མཁའ་བསམ་གྲུབ་ཡིན་པས་དེའི་ཆོས་དམ་ལ་དགོངས་པ་དང༌། རྗེ་འདི་ལའང་ཐུགས་བརྩེ་བའི་སྒོ་ནས་ད་རང་ཐར་རྩེའི་དུས་ཇ་དེ་ཟད་རན་གསུངས་ནས།
ལྗོན་འདབ་འཁོར་གཉིས་ཙམ་དང༌། མར་དེ་མཚུངས་བཅས་ཟླ་བ་ལྔ་དྲུག་རེའི་མཚམས་ནས་

སྩོལ་བ་སོགས་ཞི་བར་མ་གཤེགས་ཀྱི་བར་ཆག་མེད་དང༌། ཁྱད་པར་ངའི་བླ་མ་བཞུགས་པའི་གཟིམ་ཆུང་གི་སྟེང་དུ་གཉྫི་ར་དང་རྒྱལ་མཚན་སོགས་མེད་པས་མི་འོང་གསུངས་ནས། རྗེ་འདི་དགུང་ལོ་བཅུ་དྲུག་པར་ཕེབས་པའི་ཚེ་གསེར་ཟངས་ལས་གྲུབ་པའི་གཉྫི་ར་གཅིག་དང༌།
རྒྱལ་མཚན་གཉིས་རྣམས་སྩལ་ནས་རྟེན་འབྲེལ་གྱི་གནད་འགའ་ཞིག་དང་བཅས་ཏེ་གཟའ་སྐར་ལེགས་འཛོམ་གྱི་ཉིན་ཕོ་བྲང་གི་ཡང་སྟེང་དུ་བཙུགས་པས། ཞག་བདུན་ཙམ་གྱི་བར་ལ་འཇའ་ཟུག་པ་སྐྱེ་བོ་དད་པ་ཅན་ཕལ་ཆེར་གྱིས་མཐོང་བ་ཡིན་ཞེས་གྲྭ་རྒན་བློ་གཟུ་བོར་གནས་པ་འགའི་ངག་སྒྲོས་ལས་འབྱུང་ལ།
གཞན་ཡང་སྨན་འདམ་ལས་གྲུབ་པའི་གུར། ཞལ། ལྷ་མོ། སྟག་ཞོན་རྣམས་ཀྱི་སྐུ་དང༌།
བསེ་འབག་གི་ཞལ་ཆུ་ལས་གྲུབ་པའི་ཞལ་འབག་དང་བཅས་པ་དེང་སང་ཐར་རྩེ་རང་གི་མགོན་ཁང་དུ་བཞུགས་པ་འདི་རྣམས་སྩལ་བ་སོགས་མདོར་ན་ཆོས་དང་ཟང་ཟིང་གཉིས་ཀའི་བཀའ་དྲིན་ཚད་མེད་པས་བསྐྱངས་ཤིང༌།
རྗེ་འདིའི་མཚན་ལའང༌། དཔལ་ལྡན་མཁས་གྲུབ། ཡིད་བཞིན་དབང་རྒྱལ། བཟང་པོ་ལྷུན་གྲུབ། ནམ་མཁའ་འཆི་མེད་དང་བཞི་སྩལ་ཏེ་མ་འོངས་པ་ན་བསྟན་པ་དང་སེམས་ཅན་ལ་ཕན་ཐོགས་བཟང་པོ་འབྱུང་བའི་ལུང་བསྟན་གྱིས་གཟེངས་བསྟོད་པར་ཡང་མཛད་དོ་ཞེས་ཐོས་ཤིང༌།
ཡང་བློ་གཟུ་བོར་གནས་པ་ཕལ་ཆེར་གྱིས་ནི། འཇམ་མགོན་ཀུན་དགའ་བློ་གྲོས་པར་ངོར་ཆེན་རྡོ་རྗེ་འཆང་གིས་ཞལ་གཟིགས་ཏེ་ཁྱོད་ལ་སློབ་མ་བསྟན་འཛིན་གྱི་སྐྱེས་བུ་ཁྱད་པར་དུ་འཕགས་པ་ཞིག་འབྱུང་བར་འགྱུར་རོ།
།ཞེས་ལུང་བསྟན་བྱུང་བ་དེ་ནི་རྗེ་འདི་ཡིན་པར་གདོན་མི་ཟ་ཞིང༌། དེ་ལ་བརྟེན་ནས་འཇམ་མགོན་ཀུན་དགའ་བློ་གྲོས་ཀྱིས་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་བསྟན་པ་མཐའ་དག་རྗེ་འདི་

དང༌། ཡར་ཀླུང་མཆོག་སྤྲུལ་ནམ་མཁའ་ལེགས་པ་ལྷུན་གྲུབ་གཉིས་ལ་གཏད་ཅིང༌། དེའི་ནང་ནས་ཀྱང་གཙོ་བོར་རྗེ་འདི་ལ་བསྟན་པ་གཏད་པ་ཡིན་ཞིང༌། སྐུ་ཚེ་འདི་ཙམ་དུ་མ་ཟད་ཡང་སྲིད་སྔ་མ་རྣམས་སུའང་ཕན་ཚུན་བླ་སློབ་ཏུ་གྱུར་ནས་ཟབ་ཆོས་ཀྱི་བསྟན་པ་གཏད་ལེན་རྒྱུན་མ་ཆད་པར་བྱུང་བ་ཡིན་ནོ་ཞེས་ལུང་བསྟན་པ་དང་བཅས་མཛད་དོ།
།ཞེས་གླེང་ངོ༌། །དོན་འདི་ལ་དགོངས་ནས་རིགས་ལྡན་ཆོས་རྒྱལ་མཆོག་གིས་མཛད་པའི་རྣམ་ཐར་གསོལ་འདེབས་ལས།
སངས་རྒྱས་ཀུན་དངོས་ངག་དབང་ལྷ་ཡི་སྐུ། །འཁྲུལ་བྲལ་ལེགས་བཤད་འགྲོ་ཀུན་དགའ་མཛད་གསུང༌། །སྒྲིབ་བྲལ་དུས་གསུམ་ཀུན་མཁྱེན་བློ་གྲོས་ཀྱིས། །ཐུགས་སྲས་ཞལ་བཞེས་རྗེས་སུ་བཟུང་ལ་འདུད།
།རྟག་ཏུ་ངུ་དང་ནོར་བཟང་གཞོན་ནུ་ལྟར། །དད་གུས་བཀུར་སྟི་ཕུན་སུམ་ཚོགས་པ་ཡིས། །བདག་ཆེན་ཐམས་ཅད་མཁྱེན་པ་མཉེས་བྱས་ནས། །ཟབ་རྒྱས་ཆོས་ཚུལ་རྒྱ་མཚོ་གསན་ལ་འདུད། །ཁྱད་པར་རྒྱུད་སྡེ་ཀུན་གྱི་བཅུད་ཕྱུང་བ།
།གསུང་ངག་ཚོགས་སློབ་སྨིན་གྲོལ་ཆ་ལག་བཅས། །གཙོར་གྱུར་ས་ཆེན་ཐུགས་ཐིག་མ་ལུས་སྩལ། །སྙན་བརྒྱུད་རྒྱ་མཚོའི་མངའ་བདག་གྱུར་ལ་འདུད། །འཁོན་སྟོན་དབང་པོར་རྒྱལ་བ་ངོར་ཆེན་རྗེས།
།ཞལ་གཟིགས་བསྟན་འཛིན་ཁྱད་ཅན་འབྱུང་ཞེས་གསུངས། །རྗེ་འདིས་དེང་དུས་ས་ངོར་བསྟན་པའི་སྲོག །ལེགས་བཟུང་ངེས་རྙེད་བསྟན་འཛིན་དམ་པར་འདུད། །འཇམ་དབྱངས་བླ་མས་ཡར་ཀླུང་མཆོག་སྤྲུལ་དང༌།
།རྗེ་འདིར་གསུང་ངག་བསྟན་པའི་རྒྱལ་སྲིད་གཏད། །སྐུ་ཕྲེང་རིམ་པར་ཟབ་ཆོས་གཏད་ལེན་ཚུལ། །ཡིན་ཞེས་བསླུ་མེད་ལུང་བསྟན་སྩལ་ལ་འདུད། །ཅེས་སོགས་གསུངས་པ་ཡིན་ནོ། །གཞན་ཡང་དཔལ་ས་སྐྱའི་འཇམ་མགོན་ཆེན་པོའི་ཞབས་འབྲིང་བ་རིག་པའི་དབང་ཕྱུག་ཞིག་ལས་འཕགས་ཡུལ་ན་སྙན་ངག་སྨྲ་བ་

རྣམས་ཀྱི་གཙུག་གི་ཅོད་པན་ལྟ་བུར་གྱུར་པ་སློབ་དཔོན་དཎྜཱི་སྟེ་དབྱུག་པ་ཅན་གྱིས་མཛད་པའི་ཚིག་རྒྱན་གྱི་བསྟན་བཅོས་མེ་ལོང་དང༌། དེའི་འགྲེལ་པ་བོད་མཁས་པ་མི་ཕམ་དགེ་ལེགས་རྣམ་པར་རྒྱལ་བའི་ལྷས་མཛད་པ་སོགས་ཀྱི་སྟེང་ནས་ལམ་རྣམ་པར་དབྱེ་བ།
དོན་རྒྱན། སྒྲ་རྒྱན། གབ་ཚིག་དང་བཅས་པའི་བཤད་ཁྲིད་ཡོངས་སུ་རྫོགས་པ་གསན་ཅིང༌། དེ་དག་སོ་སོའི་རྒྱན་དང་སྦྱར་བའི་དཔེར་བརྗོད་ལྗགས་རྩོམ་སྩལ་བ་ལ་སོགས་པའི་སྒོ་ནས་མཐར་ཕྱིན་པར་མཛད་པ་ཡིན་ནོ།
།ཡང་གཞུང་ལུགས་རབ་འབྱམས་སྨྲ་བ་དཔལ་ས་སྐྱའི་ཟུར་འཆད་པ་རིན་ཆེན་རྒྱལ་མཚན་གྱི་དྲུང་ནས་ཇོ་བོ་ལུགས་ཀྱི་ཛམྦྷ་ལ་དཀར་པོ་འབྲུག་ཞོན་ལྷ་ལྔའི་རྗེས་གནང་འཇམ་མགོན་ཀུན་དགའ་བློ་གྲོས་ཀྱི་ཡིག་ཆ་ལྟར་དང༌།
ས་སྐྱ་པའི་ཟབ་ཆོས་རིགས་བྱེད་མ། ཚོགས་བདག །འདོད་རྒྱལ་རྣམས་ཀྱི་རྗེས་གནང་ངོར་ལུགས་ཐུན་མོང་མ་ཡིན་པ་དཀོན་མཆོག་ལྷུན་གྲུབ་ཀྱི་ཡིག་ཆའི་སྟེང་ནས་ལུང་དང་བཅས་པ།
རྫོང་ཆུང་པ་ཆོས་རྗེ་ཀུན་དགའ་རྒྱལ་མཚན་གྱིས་མཛད་པའི་མངོན་དཀྱིལ་དང༌། ངག་ཆོས་པའི་ཟིན་བྲིས་རྣམས་ཀྱི་སྟེང་ནས་ལོ་ཆེན་རིན་ཆེན་བཟང་པོ་དཔོན་སློབ་རྣམས་ནས་བརྒྱུད་པའི་གུར་གྱི་མགོན་པོ་གྲི་གུག་ལྷ་ལྔ།
ལྷ་བརྒྱད་མ། ལྷ་བཅུ་གཉིས་མ་བཅས་དང༌། གྱི་ལྗང་ལུགས་ཀྱི་མགོན་པོ་ལྷ་བཅུ་བདུན་མ། སྙན་བརྒྱུད་ལུགས་ཀྱི་གྲི་གུག་ལྷ་ལྔ་རྣམས་ཀྱི་དབང༌།
སྔགས་འཆང་ཆེན་མོའི་ཡིག་ཆའི་སྟེང་ནས་གུར་ལྷ་བརྒྱད་ཐུན་མོང་བའི་རྗེས་གནང་ལུང་བཅས། ངག་ཆོས་པའི་ཡིག་ཆའི་སྟེང་ནས་ལྷ་བརྒྱད་ཐུན་མོང་མ་ཡིན་པའི་རྗེས་གནང་ལུང་བཅས། ངག་ཆོས་པའི་ཡིག་ཆའི་སྟེང་ནས་ཁྲོ་བཅུའི་རྗེས་གནང་ལུང་བཅས།
མདོ་ཁམས་པ་བཀྲ་ཤིས་དབང་ཕྱུག་པའི་ཡིག་ཆའི་སྟེང་ནས་ནང་གི་ལས་མཁན་

བེར་ནག་ཟངས་གྲི་ཅན་དང༌། ཕྱིའི་ལས་མཁན་གཅེར་བུ་ཟངས་གྲི་ཅན་གྱི་རྗེས་གནང་ལུང་བཅས། སྔགས་འཆང་ཀུན་རིན་གྱི་ཡིག་ཆའི་སྟེང་ནས་གསང་བའི་ལས་མཁན་པུ་ཏྲ་མིང་སྲིང་དང༌། རུ་མཚོན་གྱི་ལས་མཁན་བྲན་བདུད་གཤིན་རྗེ་ནག་པོ་བཅས་ཀྱི་རྗེས་གནང་ལུང་བཅས།
དཔལ་མགོན་གདོང་བཞི་པ་བསྙེན་དུས་ཀྱི་རྗེས་གནང་དང༌། དཔལ་དུར་ཁྲོད་བདག་པོ་ཡབ་ཡུམ་གྱི་རྗེས་གནང་བཅས་སྔགས་འཆང་ཀུན་རིན་གྱི་ཡིག་ཆའི་སྟེང་ནས་ལུང་དང་བཅས་པ།
ཨ་མེས་ཞབས་ཀྱིས་མཛད་པའི་དུར་བདག་གི་སྐོང་བ་གཏོར་བསྔོ་བསྟོད་བསྐུལ་དང་བཅས་པའི་ལུང༌། གདོང་བཞི་པའི་བཀའ་སྡོད་གནོད་སྦྱིན་བེཀྩེ་ལྕམ་སྲིང་འཁོར་མང་གི་རྗེས་གནང་ཚར་ཆེན་གྱི་ཡིག་ཆའི་སྟེང་ནས་ལུང་དང་བཅས་པ།
འཁོར་ལོ་བདེ་མཆོག་གི་ཐུགས་ལས་སྤྲུལ་པའི་བསྟན་སྲུང་མགོན་པོ་ཕྱག་བཞི་པ་ལྷ་མང་ཕྱི་སྒྲུབ་ཀྱི་རྗེས་གནང་ཐར་པཎ་གྱི་ཡིག་ཆའི་སྟེང་ནས་ལུང་དང་བཅས་པ།
མངོན་པར་འབྱུང་བའི་རྒྱུད་ནས་བསྟན་པའི་མགོན་པོ་ཕྱག་དྲུག་པ་འཁོར་དང་བཅས་པའི་རྗེས་གནང་ངག་ཆོས་ཀྱི་ཡིག་ཆའི་སྟེང་ནས་ལུང་དང་བཅས་པ། པཎྜི་ཏ་ལྭ་བ་དམར་པོ་ནས་བརྒྱུད་པའི་དཔལ་ལྡན་དམག་ཟོར་རྒྱལ་མོའི་རྗེས་གནང་སྔགས་འཆང་ཀུན་རིན་གྱི་ཡིག་ཆའི་སྟེང་ནས་ལུང་བཅས།
འཇམ་མགོན་ཀུན་དགའ་བློ་གྲོས་ཀྱིས་མཛད་པའི་ཕུར་པའི་མངོན་རྟོགས་ཉུང་བསྡུས་དང༌། ལས་བཞིའི་སྦྱིན་སྲེག་བཅས་ཀྱི་ལུང༌།
སྔགས་འཆང་ཀུན་རིན་གྱི་ཡིག་ཆའི་སྟེང་ནས་ཡང་ཕུར་གཉིས་ཀྱི་སྲུང་མ་དཀར་བདུད་ལྕམ་དྲལ་གཉིས་ཀྱི་རྗེས་གནང་ལུང་བཅས། བདག་ཆེན་རྒྱ་གར་བ་དང༌། སྔགས་འཆང་ཀུན་རིན་སོགས་ཀྱི་ཡིག་ཆའི་སྟེང་ནས་གུ་རུ་དྲག་དམར་ཉང་ལུགས་ཀྱི་དབང་དང༌།
ཡིག་ཆ་རྣམས་ཀྱི་ལུང༌། ངག་ཆོས་ཀྱིས་མཛད་པའི་ཚེ་དབང་ལྕགས་

སྡོང་མའི་ཡི་གེ་དང༌། བསང་གཞུང་ཐུགས་རྗེ་ཚད་མེད་རྣམས་ཀྱི་ལུང་བཅས་གསན་ཅིང་ཐུགས་སུ་ཆུད་པར་མཛད་དོ། །ཡང་རྗེ་འདི་དགུང་ལོ་བཅུ་དྲུག་ཏུ་སོན་པ་ཀུན་ལྡན་གྱི་ལོར། དཔལ་ཨེ་ཝྃ་ཆོས་ལྡན་གྱི་གདན་ས་པ་ཆེན་པོ་མདོ་སྔགས་ཆོས་ཚུལ་རྒྱ་མཚོའི་མངའ་བདག་མཁན་ཆེན་སངས་རྒྱས་གྲགས་པ་ཅུང་ཟད་སྐུ་ཁམས་མ་བདེ་བའི་ཚུལ་བཞེས་པར་བརྟེན།
ལོ་དེར་ཕྱོགས་མཐའ་དག་ནས་འདུས་པའི་དོན་གཉེར་རྣམས་ལ་གསུང་ངག་རིན་པོ་ཆེའི་ཆོས་འཁོར་བསྐོར་བའི་ཆེད་དུ།
ཤར་ཆེན་ཆོས་ཀྱི་རྒྱལ་པོ་ཀླུ་ལྡིངས་མཁན་ཆེན་རིན་ཆེན་མི་འགྱུར་རྒྱལ་མཚན་གྱི་སྐུའི་དབོན་པོ། ལུང་དང་རྟོགས་པའི་ཡོན་ཏན་དུ་མ་ལ་དབང་བསྒྱུར་ཞིང༌།
ཆོས་སྲུང་དང་ནོར་ལྷ་མང་པོ་བྲན་དུ་འཁོལ་བར་གྲགས་པའི་ཀླུ་ལྡིངས་ཞབས་དྲུང་རིན་པོ་ཆེ་ཀུན་དགའ་ཡེ་ཤེས་དབང་ཕྱུག་པ་ཉིད་མི་འཇིགས་གདོང་ལྔས་བཏེག་པའི་ཁྲི་འཕང་མཐོན་པོར་མཁན་ཚབ་ཏུ་མངའ་གསོལ་ཏེ།
ཆོས་ཀྱི་འཁོར་ལོ་བསྐོར་བ་རྣམས་རྗེ་འདིས་གསན་པ་ཡིན་ཏེ། དེའང་ཐོག་མར་ཕ་དམ་པ་ནས་བརྒྱུད་པའི་འཇམ་དཔལ་སྨྲ་བའི་སེང་གེའི་རྗེས་གནང་སྩལ་ནས། དེའི་རྗེས་སུ་གྲུབ་ཆེན་བི་རཱུ་པའི་ཐུགས་བཅུད་དཔལ་ལྡན་ས་སྐྱའི་བླ་ཆེན་རྣམས་ལས་རིམ་པར་བརྒྱུད་པའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཆོས་སྐོར་དངོས་ལ།
ཐོག་མར་བླ་མ་ཚད་མར་བྱ་བའི་ཕྱིར་སྣང་གསུམ་གྱི་སྐབས་ཀྱི་སྔ་ཆོས་སུ།
བླ་མ་བརྒྱུད་པ་ལ་གསོལ་བ་འདེབས་པ་ཆོས་སྤྱོད་དུམ་བུ་དང་པོ་དང༌། གཉིས་པ་དང༌། གསུམ་པ་བཅས་ཨེ་ཝྃ་པའི་སྤར་མ་ལྟར་དང༌། ཆོས་སྤྱོད་དུམ་བུ་དང་པོའི་ཁ་སྐོང་མཁན་ཆེན་ནམ་མཁའ་བསམ་འགྲུབ་ལ་གསོལ་བ་འདེབས་པ་ནས།
ངག་དབང་ཆོས་སྐྱོང་བཟང་པོའི་གསོལ་

འདེབས་ཀྱི་བར་དང༌། སངས་རྒྱས་ཕུན་ཚོགས་ཀྱིས་མཛད་པའི་ཨེ་ཝྃ་པའི་གདན་རབས་རྣམས་ཀྱི་རྣམ་པར་ཐར་པ་ནོར་བུའི་ཕྲེང་བ་བཅས་ཀྱི་ལུང༌། ཉམས་མྱོང་ཚད་མ་རྒྱུད་ལ་སྐྱེད་པར་བྱེད་པའི་ཐབས་སུ་ངག་དབང་བརྟན་པའི་རྡོ་རྗེས་མཛད་པའི་ཁྲིད་ཡིག་གི་སྟེང་ནས་ཕ་རོལ་ཏུ་ཕྱིན་པ་དང་ཐུན་མོང་བའི་ཉམས་ལེན་སྔོན་འགྲོ་སྣང་བ་གསུམ་གྱི་ཁྲིད་དང༌།
བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད། དེ་ནས་དབང་གི་མངོན་པར་རྟོགས་པ་བརྒྱད་དང་ལྡན་པའི་རྡུལ་ཚོན་གྱི་དཀྱིལ་འཁོར་དུ་དཀོན་མཆོག་ལྷུན་གྲུབ་པའི་ཡིག་ཆ་རྣམས་ཀྱི་སྟེང་ནས་དབང་བསྐུར་བ་དང༌།
ལམ་གྱི་དངོས་གཞི་རྒྱུད་གསུམ་གྱི་སྒོ་ནས་བཀྲི་བ་ལ།
ཐོག་མར་ལྟ་བས་སྤྲོས་པ་གཅད་པའི་སླད་དུ་ལྟ་བ་འཁོར་འདས་དབྱེར་མེད་ཀྱི་ཁྲིད། བར་དུ་ལམ་གྱི་ཉམས་བསྐྱེད་པའི་སླད་དུ་དབང་བཞི་དང་རྗེས་སུ་འབྲེལ་བའི་ལམ་བཞི་ལས། དང་པོ་བུམ་དབང་ལ།
སྤང་བྱ་ཐ་མལ་གྱི་རྣམ་རྟོག་འཇོམས་པར་བྱེད་པ་ཕྱི་བསྐྱེད་པའི་རིམ་པའི་ཁྲིད། དེ་སྐབས་ཀྱི་སྔ་ཆོས་སུ་ལུང་དང་བསྟན་བཅོས་ཚད་མར་བྱ་བའི་ཆེད་དུ་རྗེ་བཙུན་གྱིས་བསྒྲིགས་པའི་ལམ་འབྲས་པོད་སེར་གྱི་ལུང༌།
དེ་ནས་ཕྱི་རོལ་ཏུ་ཞེན་པའི་གདོན་གྱི་གཉེན་པོར་སློབ་དཔོན་གྱི་ཟབ་མོ་ལུས་ཀྱི་དཀྱིལ་འཁོར་དུ་དབང་བསྐུར་བ་བྱམས་པ་ཀུན་དགའ་བཀྲ་ཤིས་ཀྱི་ཡིག་ཆ་ལྟར་སྩལ། སྐབས་དེར་བར་ཆད་ཀྱི་རྣམ་པས།
ཤར་ཆེན་ཀུན་དགའ་ཡེ་ཤེས་དབང་ཕྱུག་པ་ཉིད་བསྙུན་ཚུལ་དྲག་པོ་ཞིག་བཞེས་པར་བརྟེན། མཁས་དང་གྲུབ་པ་ཡོངས་ཀྱི་གཙུག་རྒྱན་གཅིག་པུར་གྱུར་པ་རིན་ཆེན་མི་འགྱུར་རྒྱལ་མཚན་པ་ཉིད་ཨེ་ཝྃ་བླ་བྲང་དུ་ཕེབས་ཏེ།
གོང་དུ་ཞབས་དྲུང་རིན་པོ་ཆེས་སྩལ་གྲུབ་པའི་ཁྲིད་རྣམས་དམིགས་རྐང་བཞིའི་ཁོངས་སུ་བསྡུས་ནས། དེ་འཕྲོས་སྤང་བྱ་གྱ་ནོམ་ལྷར་ཞེན་གྱི་གཉེན་པོར་ཡང་གྱུར་པའི་ནང་བསྐྱེད་པའི་རིམ་པ་དང༌།
ལྟ་བ་ངོ་

བོ་ཉིད་གསུམ་ལ་སོགས་པ་བུམ་དབང་དང་དབང་གོང་མ་གསུམ་དང་རྗེས་སུ་འབྲེལ་བའི་ཁྲིད་རྣམས་དང༌། མཐར་འབྲས་བུ་སྐུ་ལྔ་མངོན་དུ་འགྱུར་ཚུལ་ལ་སོགས་པའི་ཉམས་ཁྲིད་ཟབ་མོ་ཡོངས་སུ་རྫོགས་པ་དང༌། ཐར་པཎ་གྱི་ཡིག་སྟེང་ནས་ལམ་ཟབ་ཕྱི་མའི་ཁྲིད་དང་བྱིན་རླབས་བཅས་གསན་ཞིང༌།
གཞན་ཡང་ཆོས་ཀྱི་རྗེ་དེའི་དྲུང་ནས་གུར་ལྷ་བརྒྱད་ཐུན་མོང་བའི་རྗེས་གནང་དང༌། ལྗགས་ལུང་ལ་སོགས་པ་ཕྲན་ཚེགས་འགའ་ཞིག་ཀྱང་གསན་པ་ཡིན་ནོ།
།ཡང་ཉམས་དང་རྟོགས་པའི་དབང་ཕྱུག་ཕན་ཁང་ཞབས་དྲུང་རིན་པོ་ཆེ་དཔལ་ལྡན་རིན་ཆེན་ཆོས་མཛོད་ཀྱི་དྲུང་ནས། དཀོན་ལྷུན་གྱི་སྒྲུབ་དཀྱིལ་སོགས་ཀྱི་སྟེང་ནས་འཇིགས་བྱེད་རོ་ལངས་བརྒྱད་བསྐོར་གྱི་དབང༌།
དཀོན་ལྷུན་གྱི་ཡིག་ཆའི་སྟེང་ནས་ལས་གཤིན་ལྷ་བཅུ་གསུམ་མའི་རྗེས་གནང༌། ཐར་པཎ་གྱི་ཡིག་ཆའི་སྟེང་ནས་ནཱ་རོ་མཁའ་སྤྱོད་ཀྱི་བྱིན་རླབས། ཞུ་ཆེན་གྱི་ཡིག་ཆའི་སྟེང་ནས་མགོན་དཀར་རྗེས་གནང་ལུང་བཅས།
སངས་ཕུན་པས་མཛད་པའི་མགོན་དཀར་སྦྱིན་སྲེག །དཀོན་ལྷུན་གྱིས་མཛད་པའི་ཀུན་རིག་གི་སྦྱིན་སྲེག་རོ་སྲེག་སཱཙྪ་རབ་གནས་དང་བཅས་པ། རྡོ་རྗེ་རིན་ཆེན་གྱིས་མཛད་པའི་ཀུན་རིག་རྣམ་བཤད་དཔག་བསམ་ལྗོན་པ་རྣམས་ཀྱི་ལུང་བཅས་དང༌།
ཟབ་དོན་གདམས་པའི་གཏེར་མཛོད་དབོན་སྟོད་ཆོས་རྗེ་བསྟན་པ་བློ་གྲོས་ཀྱི་དྲུང་ནས། ཐར་རྩེ་པཎ་ཆེན་ནམ་མཁའ་དཔལ་བཟང་གི་བཀའ་འབུམ་པོད་གསུམ་གྱི་ནང་ནས།
གསང་འདུས་མི་བསྐྱོད་པའི་དབང་གི་མཚམས་སྦྱོར་དང༌། གྲུབ་རྒྱལ་ལུགས་ཀྱི་ཚེ་དཔག་མེད་ཀྱི་དབང་ཆོག་གཉིས་མ་གཏོགས་ཡོངས་རྫོགས་ཀྱི་ལུང་དང༌། དཀོན་ལྷུན་གྱིས་མཛད་པའི་བསྔོ་བ།
དེ་ལ་དགོས་པའི་ཚིགས་བཅད་སངས་ཕུན་པས་བསྒྲིགས་པ། ཤར་ཁང་པས་མཛད་པའི་བར་དོ་ངོ་སྤྲོད། དཀོན་མཆོག་དཔལ་

ལྡན་གྱིས་མཛད་པའི་འོད་འཕོ། ས་པཎྜི་ཏས་མཛད་པའི་སྣང་བ་མཐའ་ཡས་ཀྱི་བསྒོམ་དོན་སོགས་ཀྱི་ལུང་དང༌། ཆོས་ཀྱི་རྗེ་འདམ་ཐོག་བླ་མ་རིན་ཆེན་གྲགས་པ་ལས། ཞུ་ཆེན་གྱི་ཡིག་ཆའི་སྟེང་ནས་ཕྱག་རྡོར་འཆི་འཇོམས་ཀྱི་དབང༌།
ཚེ་དབང་མདའ་འཕེལ་མ་བཟང་པོ་རྒྱལ་མཚན་གྱི་ཡིག་ཆ་ལྟར་དང༌། ཞུ་ཆེན་གྱི་ཡིག་ཆའི་སྟེང་ནས་ཚེ་དཔག་མེད་ལྕགས་སྡོང་མའི་དབང་བཅས་དང༌། སྤངས་རྟོགས་ནོར་བུའི་མཛོད་འཆང་ངག་དབང་ཕུན་ཚོགས་དོན་གྲུབ་ཀྱི་དྲུང་ནས།
ཐར་རྩེ་པཎ་ཆེན་ནམ་མཁའ་དཔལ་བཟང་གི་ཡིག་ཆའི་སྟེང་ནས་རྣལ་འབྱོར་གྱི་དབང་ཕྱུག་བི་རཱུ་པའི་སྲུང་བ་ཕྱི་མའི་བྱིན་རླབས། རིག་སྔགས་འཆང་བ་བདེ་གྲོལ་བླ་མ་རིན་པོ་ཆེ་ལས།
སྔ་འགྱུར་རྡོ་རྗེ་ཐེག་པའི་བཀའ་སྲོལ་ལས་བྱུང་བའི་ཚེ་དབང་ཟབ་མོ་དང༌། སྨིན་གླིང་གཏེར་ཆེན་གྱིས་མཛད་པའི་སྒྲུབ་ཐབས་སྙིང་པོ་གསལ་བ་དང༌། ཨོ་རྒྱན་རྣམ་གྲོལ་གྱི་ཆོག་ཁྲིགས་བཀླགས་པས་དོན་གྲུབ་བཅས་ཀྱི་སྟེང་ནས་བྱད་འགྲོལ་གསེར་གྱི་ལྡེ་མིག་དང༌།
གཞན་ཡང་རྒྱགས་བརྔན་ལྷ་བསང་སོགས་ཀྱི་ལུང་འགའ་ཞིག་དང༌། མཁས་པའི་དབང་པོ་ཞལ་དཀར་བ་ངག་དབང་ཤེས་རབ་ལས། ཐར་པཎ་གྱི་ཡིག་ཆའི་སྟེང་ནས་གནུབས་ལུགས་ཀྱི་སྲུང་མ་ལེགས་ལྡན་སྟག་ཞོན་འཁོར་དང་བཅས་པའི་རྗེས་གནང་ལ་སོགས་པ་དང༌།
གཞན་ཡང་མཁས་གྲུབ་སངས་རྒྱས་གྲགས་པ། ཁང་གསར་ཞབས་དྲུང་རིན་པོ་ཆེ་བསོད་ནམས་བསྟན་འཛིན།
ཕན་ཁང་འཇམ་དབྱངས་སོགས་ལས་ཀྱང་ཆོས་ཀྱི་བདུད་རྩི་བག་ཙམ་རེ་གསོལ་བ་ཡིན་ནོ། །དེ་ལྟར་ཟབ་པ་དང་རྒྱ་ཆེ་བའི་ཆོས་ཀྱི་རྣམ་གྲངས་མང་དུ་གསན་པ་རྣམས་ཀྱང་མིང་ཙམ་དུ་མ་བཞག་པར་བསམ་བྱུང་གི་ཤེས་རབ་མྱུར་བ་དང༌།
གསལ་བ་དང༌། རྒྱ་ཆེ་བ་དང༌། ཟབ་པའི་བློ་གྲོས་ཀྱི་མཐུ་ཐོགས་པ་མེད་པས་དོན་དང་དོན་མ་ཡིན་པ་རྣམ་པར་ཕྱེ་སྟེ་

སོམ་ཉིའི་མདུད་པ་ཐམས་ཅད་གྲོལ་བར་མཛད་ལ། བསམ་པས་སྒྲོ་འདོགས་ཆོད་པ་རྣམས་ཀྱང་སྙན་བརྒྱུད་ཀྱི་གདམས་པ་ཟབ་མོས་བརྒྱན་ཏེ་རྩེ་གཅིག་ཏུ་ཐུགས་ཉམས་སུ་བཞེས་པར་མཛད་དེ། དགུང་ལོ་བཅུ་བདུན་པར་ས་སྐྱ་ནས་གསུང་ངག་རིན་པོ་ཆེའི་ཆོས་སྐོར་རྣམས་གསན་ཚར་མ་ཐག་ངོར་དུ་བྱོན་ནས།
དཔལ་ཀྱེ་རྡོ་རྗེའི་གཞིའི་བསྙེན་པ་བཅུ་ཆའི་སྦྱིན་སྲེག་དང་བཅས་པ་སྟན་ཐོག་གཅིག་ཏུ་ཚང་བར་མཛད་ཅིང༌། གནས་སྐབས་གཞན་དུའང་འཇམ་དཀར་བསྙེན་པ་ཟླ་བ་གཅིག་ཙམ་དང༌།
འབྱུང་འདུལ་གྱི་བསྙེན་པ་ཟླ་བ་གཅིག །འཇིགས་བྱེད་ཀྱི་བསྙེན་པ་ཟླ་བ་གསུམ། ཀུན་རིག་གི་བསྙེན་པ་ཟླ་བ་དྲུག་རྣམས་སོ་སོའི་ཁ་སྐོང་གི་སྦྱིན་སྲེག་དང་བཅས་པ་མཛད་ཅིང༌།
འཇམ་དཀར་གྱི་སྐུ་མཚམས་སྐབས། པུསྟ་ཀ་མང་པོ་ཞལ་དུ་གསོལ་བའི་མནལ་ལམ་ལ་སོགས་པ་རྟགས་མཚན་ཁྱད་པར་ཅན་འགའ་ཞིག་བྱུང་ཞེས་རྗེ་རང་གི་ཞལ་སྔ་ནས་ཐོས་པའི་སྐུ་འཁོར་བ་དག་གི་ངག་ལས་འབྱུང་ཞིང༌།
དུས་རྒྱུན་དུའང་ཡི་དམ་གྱི་ལྷ་མང་པོའི་བསྐྱེད་རིམ་དང༌། རྫོགས་པའི་རིམ་པ་མཚན་བཅས་དང༌། མཚན་མེད་ཀྱི་རྣལ་འབྱོར་དང༌། སྔགས་བཟླ་བ་དང༌། གཏོར་མ་འབུལ་བ་ལ་སོགས་པ་མདོར་ན་མཉམ་པར་གཞག་པ་དང༌།
མཉམ་པར་མ་བཞག་པའི་རྣལ་འབྱོར་ཟབ་མོས་ཉིན་མཚན་ཁོར་ཡུག་ཏུ་འདའ་བར་མཛད་དེ། ཇི་སྐད་དུ། ཆུ་བོའི་རྒྱུན་ནི་རབ་འབབས་དང༌། །མར་མེའི་རྩེ་མོ་རབ་བཅིངས་ལྟར། །རྟག་ཏུ་དེ་ཉིད་རྣལ་འབྱོར་གྱིས།
།ཉིན་དང་མཚན་དུ་མཉམ་པར་བཞག །ཅེས་གསུངས་པ་ལྟར་མཉམ་རྗེས་མེད་པར་ལྷ་སྔགས་ཏིང་ངེ་འཛིན་གྱི་རྣམ་རོལ་ཁོ་ན་ལས་མ་འདས་པས། ཐ་མལ་གྱི་རྣམ་པར་རྟོག་པ་ཅུང་ཟད་ཀྱང་སྐྱེ་བའི་གོ་སྐབས་མི་རྙེད་པ་ཡིན་ནོ།
།གཞན་ཡང་

དགུང་ལོ་བཅུ་དགུ་པ་མཛེས་བྱེད་ཀྱི་ལོར་ས་སྐྱ་ནས་འཇམ་མགོན་རྡོ་རྗེ་འཆང་ཆེན་པོ་དེ་ཉིད་ཞིང་ཁམས་གཞན་དུ་འགྲོ་དོན་ལ་གཤེགས་པའི་ཚུལ་རྣམས་གསན་པས། ཐུགས་ཀྱི་ཆུ་གཏེར་སྐྱོ་བའི་རྦ་རླབས་དྲག་པོ་རབ་ཏུ་གཡོས་པའི་སྟོབས་ཀྱིས་ཉིན་གྲངས་མང་པོའི་བར་དུ་གསོལ་དང་འགགས་པ་སོགས་བྱུང་ནའང་ཐུགས་རྩེ་གཅིག་པས་གསོལ་བ་འདེབས་པ་དང༌།
བླ་མ་མཆོད་པ་དང༌། རྒྱུད་སྡེ་ནས་བཤད་པའི་ཡི་དམ་གྱི་ལྷ་མང་པོའི་དཀྱིལ་འཁོར་བཞེངས་ཏེ་སྒྲུབ་ཅིང་མཆོད་པ་དང༌།
བདག་ཉིད་འཇུག་ཅིང་དབང་བླང་བ་ལ་སོགས་པའི་སྒོ་ནས་བསོད་ནམས་ཀྱི་ཚོགས་རྒྱ་ཆེར་སྤེལ་བར་མཛད་དོ། །ངེས་འབྱུང་ཁྲིམས་འདི་ས་བཞིན་དུ། །ཡོན་ཏན་ཀུན་གྱི་གཞིར་གཟིགས་ཤིང༌།
།རྟེན་འདི་ལས་ནི་རྒྱལ་རྣམས་ཀྱང༌། །བྱང་ཆུབ་བདུད་རྩི་བཞེས་མཐོང་སྟེ། །འདིར་སྣང་སྲིད་པའི་བདེ་བ་ལ། །ཁྱོད་ཀྱིས་མེ་འོབས་ལྟར་བལྟས་ནས། །ཙནྡན་ཟླ་འོད་བཞིན་བསིལ་བའི།
།སོ་སོར་ཐར་པ་རབ་ཏུ་བཞེས། །ཁྱད་པར་བྱང་ཆུབ་སེམས་དཔའ་དང༌། །རིག་འཛིན་སྔགས་ཀྱི་སྡོམ་པ་ཡིས། །ཐུགས་ཀྱི་བང་མཛོད་ལེགས་བཀང་སྟེ། །རྒྱལ་ཀུན་དགྱེས་པའི་རྣམ་ཐར་བཟུང༌། །དེས་ན་ཤེས་བྱའི་ཆོས་ཀུན་ལ།
།སྦྱངས་པའི་ངལ་བ་སྟོན་འདི་ཅི། །གཟུགས་སྐུའི་ལྗོན་བཟང་འཁྲུངས་ཙམ་ནས། །མཁྱེན་པའི་ལོ་འདབ་རྒྱས་མིན་ནམ། །འོན་ཀྱང་ཐམས་ཅད་གཟིགས་པ་ནི། །ཤེས་རབ་མཆོག་ལས་འཁྲུངས་པས་ན།
།དེ་ཉིད་མངོན་དུ་འགྱུར་བའི་སླད། །ཐོག་མར་ཐོས་པ་བྱ་བཞེད་ནས། །འཇམ་དབྱངས་རིགས་སུ་འཁྲུངས་པ་ཡི། །འཇམ་དབྱངས་མི་ཡི་ཟོལ་འཛིན་པ། །འཇམ་དབྱངས་དེ་ལ་གུས་བཏུད་ནས། །འཇམ་དབྱངས་བཞིན་དུ་རང་ཡང་བྱས།
།དེས་ཀྱང་བློ་གྲོས་མ་ཚིམ་པར། །ད་དུང་

འདྲེན་པ་གཞན་རྣམས་ལས། །ཆོས་ཀྱི་བདུད་རྩི་མང་གསོལ་བས། །མཁྱེན་པའི་ལང་ཚོ་རྒྱས་པར་མཛད། །དེ་ལྟའི་མང་ཐོས་སྐྱེད་ཚལ་ན། །བསམ་བྱུང་རིག་པའི་སྨིན་ལེགས་མས། །ཟུར་མིག་ཡོན་པོར་བསྐྱོད་པ་ཡིས།
།མ་ནོར་དོན་གྱི་མཛའ་བོ་བཀུག །ཚུལ་དེ་སྒོམ་པའི་གོམ་སྟབས་ཀྱིས། །རྣམ་གྲོལ་ནོར་བུའི་ཐེམ་སྐས་ལ། །དལ་གྱིས་འཛེགས་པའི་དགེ་མཚན་གྱིས། །འཁོར་བ་མིང་གི་མཐའ་རུ་བསྐྱལ།། །།གཉིས་པ་ཚིགས་ཕྱི་མ་བསྙེན་པར་རྫོགས་པ་དགེ་སློང་གི་དངོས་པོར་བསྒྲུབས་ཏེ་ཉན་བཤད་སྒོམ་གསུམ་ཇི་ལྟར་མཛད་པའི་ཚུལ་ནི།
ཇི་སྐད་དུ་དུས་འཁོར་རྩ་རྒྱུད་ལས། གསུམ་ལས་དགེ་སློང་མཆོག་ཡིན་ཏེ། །འབྲིང་ནི་དགེ་ཚུལ་ཉིད་དུ་བརྗོད།
།ཁྱིམ་ན་གནས་པ་ཐ་མ་ཡིན། །ཅེས་པ་ལྟར་སོ་སོར་ཐར་པའི་སྡོམ་པ་རིགས་བརྒྱད་ཀྱི་ནང་ནས་ཆེས་མཆོག་ཏུ་གྱུར་པ་ཡོངས་སུ་རྫོགས་པའི་དགེ་སློང་གི་དངོས་པོ་བསྒྲུབ་པར་བཞེད་ནས། དགུང་ལོ་ཉི་ཤུ་པ་འཕགས་པའི་ཡུལ་ན་ཀྲོ་དྷི་ཞེས་པ།
བོད་སྐད་དུ་ཁྲོ་མོ་སྟེ་རྒྱ་རྩིས་པའི་ལུགས་ཀྱི་ཤིང་ཕོ་འབྲུག་གི་ལོའི་ཧོར་ཟླ་བཞི་པའི་ནང༌། ས་ལ་གནས་པའི་འོག་མིན་ཆེན་པོ་བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་ཆོས་གྲྭ་ཆེན་པོར་ཕེབས་ཏེ།
འདུལ་བའི་ལུགས་ཀྱི་དཔྱིད་ཟླ་གསུམ་པར་འདོད་པ་སྣྲོན་གྱི་ཟླ་བའམ་ཧོར་ཟླ་ལྔ་པའི་ཡར་ངོའི་གྲལ་ཚེས་བཅུ་གཉིས་ཀྱི་སྔ་དྲོའི་ཆར། འགྲོ་བའི་མགོན་པོ་ཆོས་རྒྱལ་འཕགས་པའི་གཟིམ་ཆུང་ལྷ་ཁང་བླ་བྲང་དུ།
མཁན་པོ་བསྟན་པ་རིན་པོ་ཆེའི་མངའ་བདག་བརྟན་མཁས་ཀྱི་ཡོན་ཏན་མང་པོ་ལ་དབང་བསྒྱུར་བའི་ལྷ་ཁང་མཁན་ཆེན་བྱམས་པ་སྦྱིན་པ་བཀྲ་ཤིས་དཔལ་བཟང་པོ་དང༌།
ལས་ཀྱི་སློབ་དཔོན་བསྟན་པའི་གསལ་བྱེད་དམ་པ་བྱམས་པ་

བསོད་ནམས་བཟང་པོ་དང༌། གསང་སྟེ་སྟོན་པའི་སློབ་དཔོན་འདུལ་བ་འཛིན་པ་དབང་ཕྱུག་རྒྱལ་མཚན་དང༌། དུས་གོ་བ་སློབ་དཔོན་བྱམས་པ་བསོད་ནམས་ཆོས་རྒྱལ་དང༌། གྲོགས་ལྡན་པ་བྱམས་པ་སངས་རྒྱས་རིན་ཆེན། ཁ་སྐོང་དགེ་སློང་དཔལ་ལྡན་བཟང་པོ་ལ་སོགས་པ་དད་པའི་དགེ་འདུན་བཅུ་ཙམ་གྱི་དབུས་སུ་བསྙེན་པར་རྫོགས་པ་དགེ་སློང་གི་སྡོམ་པ་རྣམ་པར་དག་པ་བཞེས་པར་མཛད་དོ།
།དུས་དེ་ཉིད་ནས་བརྩམས་ཏེ་བསྙེན་པར་རྫོགས་ནས་ལོ་བརྒྱ་ལོན་པའི་དགེ་སློང་རྣམས་དང་ཁྱད་པར་མེད་པར་དབང་པོ་དུལ་ཞིང་ཞི་ལ་བག་ཡོད་པའི་སྤྱོད་ལམ་དང་ལྡན་པའི་སྒོ་ནས་ཚུལ་ཁྲིམས་ཀྱི་བསླབ་པ་རིན་པོ་ཆེ་སྲོག་བས་ཀྱང་གཅེས་པར་བཟུང་ཞིང༌།
དགག་སྒྲུབ་གནང་གསུམ་གྱི་བསླབ་བྱ་ཕྲ་ཞིང་ཕྲ་བ་རྣམས་ཀྱང་མ་ཉམས་པར་མཛད་པས། བོད་གངས་ཅན་གྱི་སྡོམ་བརྩོན་སྡེ་སྣོད་འཛིན་པ་རྣམས་ཀྱི་གཙུག་གི་ནོར་བུ་ལྟ་བུར་གྱུར་པ་ཡིན་ནོ། །གཞན་ཡང་མཁན་པོ་ཆོས་ཀྱི་རྗེ་དེའི་དྲུང་ནས།
འཇམ་མགོན་ཨ་མེས་ཞབས་ཀྱིས་མཛད་པའི་དཔལ་ས་སྐྱའི་གདུང་རབས་ཆེན་མོའི་ལུང་ལ་སོགས་པ་ཕྲན་ཚེགས་འགའ་ཞིག་དང༌། ས་སྐྱའི་ཟུར་འཆད་པ་ལུང་རིག་སྨྲ་བ་ཀུན་དགའ་རབ་རྒྱས་པའི་དྲུང་ནས།
དཔལ་དགྱེས་པ་རྡོ་རྗེའི་རྒྱུ་ལམ་གྱི་དབང༌། བིར་སྲུང་ཐུན་མོང་བའི་བྱིན་རླབས། ཞལ་བསྙེན་དུས་ཐུན་མོང་མ་ཡིན་པའི་རྗེས་གནང༌། ཞལ་གྱི་སྐོང་བ་ཀུན་བློས་མཛད་པའི་ལུང་བཅས་དང༌།
རྗེ་བླ་མ་མུས་ཆེན་ཆོས་ཉིད་ཡེ་ཤེས་པ་ལས། དཀོན་ལྷུན་གྱི་ཡིག་ཆའི་སྟེང་ནས་རྣམ་འཇོམས་ཀྱི་རྗེས་གནང་བཀྲུ་བྱབས་སྲུང་གསུམ་དང་བཅས་པ། ལྷ་མོ་ཤྲ་མ་ཎའི་སྒོ་ནས་རྨི་ལམ་བརྟག་སྒྲུབ་ཀུན་བློས་མཛད་པའི་ལུང་བཅས་དང༌།
ཆོས་ཀྱི་རྗེ་བླ་མ་བྱམས་པ་བསྟན་འཛིན་པ་ལས། དཀོན་ལྷུན་གྱི་ཡིག་ཆའི་སྟེང་ནས་ཁྲོ་རྒྱལ་འབྱུང་པོ་འདུལ་

བྱེད་ཀྱི་རྗེས་གནང་དང༌། ངག་ཆོས་པའི་ཡིག་ཆའི་སྟེང་ནས་མགོན་དཀར་ཡིད་བཞིན་ནོར་བུའི་རྗེས་གནང་རྣམས་གསན་ནས་ངོར་དུ་བྱོན། རྩིས་གཞུང་རྒྱ་མཚོའི་ཕ་རོལ་ཏུ་སོན་པ་རྟེན་བཟང་བླ་མ་དབང་དྲག་ལས།
སྐར་རྩིས་དང༌། ནག་རྩིས་དང༌། དབྱངས་འཆར་ལ་སོགས་པ་བསླབ་སྦྱང་མཐར་ཕྱིན་པར་མཛད་ཅིང་ཐུགས་སུ་ཆུད་པར་མཛད། ཡང་ལྔ་རིག་སྨྲ་བ་རྒྱལ་རྩེ་མཁས་མཆོག་པ་ལས། སློབ་དཔོན་ཆེན་པོ་ཙནྡྲ་གོ་མིས་མཛད་པའི་སྒྲའི་བསྟན་བཅོས་ཙནྡྲ་བྱཱ་ཀ་ར་ཎ་དང༌།
དེའི་འགྲེལ་པ་རྒྱ་བོད་ཀྱི་མཁས་པ་རྣམས་ཀྱིས་མཛད་པའི་སྟེང་ནས། རི་མོའི་ལག་ལེན་ལ་སོགས་པ་གཟིགས་རྟོག་མཐིལ་ཕྱིན་པར་མཛད་དོ། །དེ་སྐབས་སུ་ངོར་གྱི་གདན་ས་པ་ཆེན་པོ་ཁང་དམར་འོག་མཁན་ཆེན་ཀུན་དགའ་བསོད་ནམས་དགོངས་པ་ཞི་དབྱིངས་སུ་གཏད་པར་གྱུར་ཀྱང་ཀླུ་ལྡིངས་ནས་བླ་བྲང་གི་རྩིས་སྤྲོད་སྐོར་རྣམས་ཕྲན་བུའི་འགྲིགས་མིན་ལྟ་བུའི་ཁང་གསར་ཞབས་དྲུང་རིན་པོ་ཆེ་བསོད་ནམས་བསྟན་འཛིན་པར་མཁན་ཚབ་མཛད་དགོས་པའི་གསོལ་བ་བཏབ་པར།
ལོ་གཅིག་མཁན་ཚབ་མཛད་རྒྱུ་ཞལ་གྱིས་བཞེས་ནས་མེ་མོ་ལུག་གི་ལོར་དཔལ་ཨེ་ཝྃ་ཆོས་ལྡན་གྱི་གནྡྷོ་ལ་ཆེན་པོར་ཕེབས་ཏེ།
ལོ་དེར་ཕྱོགས་མཐའ་ནས་འདུས་པའི་དོན་གཉེར་རྣམས་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་དབང་ཁྲིད་ཡོངས་སུ་རྫོགས་པ་དང༌། བསྟན་པའི་གཞི་མ་སོ་སོར་ཐར་པའི་སྡོམ་པ་དང་བཅས་པ་སྩལ་ཏེ།
གདུལ་བྱ་རྣམས་སྨིན་གྲོལ་གྱི་ལམ་ལ་འགོད་པར་མཛད་དོ། །དེ་ནས་ཀྱང་ཀླུ་ལྡིངས་པས་རྩིས་སྤྲོད་རྣམས་ཅུང་ཟད་འགྲིགས་མིན་གྱིས་རྗེ་འདི་ལ་མཁན་ཚབ་མཛད་དགོས་པའི་ཞུ་བ་ནན་ཆགས་སུ་ཕུལ་བར་བརྟེན།
མི་མཛད་ཐབས་མེད་ལྟ་བུའི་དགུང་ལོ་ཉེར་

བཞིར་ཕེབས་པ་ས་ཕོ་སྤྲེའུའི་ལོའི་ཧོར་ཟླ་བཅུ་གཉིས་པའི་ནང༌། རྒྱལ་བས་ལུང་གིས་བསྔགས་པའི་ངོར་ཆེན་རྡོ་རྗེ་འཆང་ཆེན་པོའི་ཆོས་ཀྱི་ཁྲི་འཕང་མཐོན་པོར་ཞབས་ཟུང་འཁོར་ལོའི་རེ་ཁཱ་རྣམ་པར་བཀོད་དེ་འཇིགས་པ་དང་བག་ཚ་བ་མེད་པའི་གསུང་གི་གསང་བ་བསམ་གྱིས་མི་ཁྱབ་པ་དང་ལྡན་པའི་སྒོ་ནས།
ལོ་དེར་ཕྱོགས་མཐའ་དག་ནས་འདུས་པའི་དོན་གཉེར་ཉིས་བརྒྱ་ལྷག་ཙམ་ལ། གྲུབ་ཆེན་བི་རཱུ་པའི་བཞེད་གཞུང་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཆོས་ཀྱི་འཁོར་ལོ་མ་ལུས་པ་ཡོངས་སུ་རྫོགས་པར་བསྐོར་ཏེ།
གདུལ་བྱ་མ་སྨིན་པ་རྣམས་སྨིན་པ་དང༌། སྨིན་པ་རྣམས་གྲོལ་བའི་ལམ་དུ་འགོད་པ་དང༌། ཐམས་ཅད་ཀྱང་བསྟན་པའི་རྩ་བ་སོ་སོར་ཐར་པའི་སྡོམ་པ་ལ་གནས་པར་མཛད་དོ།
།དེ་ལོ་བོད་ཆེན་པོའི་ལྗོངས་ནས་སྟོབས་ཀྱི་འཁོར་ལོས་སྒྱུར་བ་སྡེ་དགེ་ཆོས་རྒྱལ་ཆེན་པོ་ས་དབང་བཟང་པོའང་དབུས་གཙང་གི་རྟེན་གསུམ་རྣམས་དང༌།
རིས་སུ་མེད་པའི་དགོན་སྡེ་རྣམས་ལ་བསྙེན་བཀུར་སྟོབ་པའི་ཕྱིར་དུ་བྱོན་ཞིང༌། རྗེ་འདི་ལས་ཆོས་ཀྱི་བདུད་རྩི་ཅུང་ཟད་བཞེས་པས་སངས་རྒྱས་དངོས་ཀྱི་འདུ་ཤེས་སྐྱེས་པར་གྲགས་སོ།
།དེ་སྐབས་སྔ་ཕྱི་ཅི་རིགས་པར་ཡི་དམ་གྱི་ལྷའི་ལྗགས་བསྙེན་མཛད་པའི་རིམ་པའང་མཁའ་སྤྱོད་མའི་བསྙེན་པ་ཟླ་བ་བཞི་ཙམ་དང༌། མགོན་དཀར་གྱི་བསྙེན་པ་ཟླ་བ་ཁ་ཤས། བྲག་རྫོང་མའི་བསྙེན་པ་ཟླ་བ་དྲུག་ཙམ་དང༌།
སྒྲོལ་དཀར། རྣམ་རྒྱལ་མ། ཚེ་དཔག་མེད་ལྷ་དགུ་རྣམས་ཀྱི་བསྙེན་ཚད་མཐར་ཕྱིན་པ་དང༌། བཅུ་ཆའི་སྦྱིན་སྲེག་བཅས་མཛད་པ་ཡིན་ནོ་ཞེས་ཐོས་སོ། །ཨེ་མ་སོ་ཐར་རིགས་བརྒྱད་ལས། །མཆོག་ཏུ་གྱུར་པ་དགེ་སློང་སྟེ།
།མཁའ་ལ་རྒྱུ་སྐར་རབ་མང་ཡང༌། །ཟླ་བ་ལ་ནི་འགྲན་ནུས་སུ། །དེ་སླད་བརྟན་མཁས་ཡོན་

ཏན་གྱི། །ནོར་བུའི་གླིང་ལ་དབང་བསྒྱུར་བའི། །མཁན་སློབ་དགེ་འདུན་བཅས་པ་ལས། །བསྙེན་པར་རྫོགས་པའི་བདུད་རྩི་བླངས། །དེ་ཚེ་ཞི་དང་ཉེར་ཞིའི་ཆུས། །ཐུགས་ཀྱི་བུམ་བཟང་རབ་བཀང་བས། །ཉེས་པར་སྤྱོད་པའི་དྲི་མ་རྣམས།
།སྐྲག་ནས་ཕྱོགས་བརྒྱར་བྲོས་པ་བཞིན། །མཛེས་པར་བྱས་སོ་པདྨོའི་ཚལ། །ཉིན་མོར་བྱེད་པའི་འོད་ཀྱིས་ཏེ། །ལྷར་བཅས་འཇིག་རྟེན་ཐམས་ཅད་ཀྱང༌། །གང་གི་གྲགས་པའི་རྒྱན་གྱིས་སོ།
།ཕྱི་ནང་རིག་པའི་སྤྲིན་གྱི་ལམ། །མཁྱེན་རབ་དགུ་ཚིགས་ཀྱིས་བཅིངས་པ། །འཇམ་དཔལ་ཁོ་ནའི་རྗེས་འགྲོ་སྟེ། །གཞན་པའི་དཔེར་འོས་ག་ལ་རྙེད། །ཨ་ཧོ་ལྷག་པའི་ལྷ་མང་པོ། །བསྙེན་ཅིང་སྒྲུབ་པའི་ལྡེ་མིག་གིས།
།མཆོག་ཐུན་གྲུབ་པའི་བང་མཛོད་ཀྱི། །སྒོ་འཕར་མཐའ་དག་ཡངས་པོར་ཕྱེས། །ཁྱད་པར་འཇིགས་བྲལ་བི་རཱུ་པ། །སླར་ཡང་ལྗོངས་འདིར་བྱོན་པ་བཞིན། །ཟབ་རྒྱས་ཆོས་ཀྱི་སྨན་ཆེན་པོས། །འཁོར་བའི་རིམས་ནད་ཐམས་ཅད་འཕྲོག།
།།སྤྱི་དོན་གསུམ་པ་ཡོན་ཏན་བསམ་གྱིས་མི་ཁྱབ་པ་དང་ལྡན་པའི་ཕྱིར་བསྟན་པའི་བདག་པོ་ཆེན་པོར་མངའ་གསོལ་ནས་བསྟན་པ་དང་སེམས་ཅན་གྱི་དོན་རླབས་པོ་ཆེ་ཇི་ལྟར་མཛད་པའི་ཚུལ་ལ།
ཐོག་མར་ཆོས་ཀྱི་རྒྱལ་སྲིད་ཆེན་པོར་མངའ་གསོལ་བའི་ཚུལ་དང༌། དེ་ནས་བསྟན་འགྲོའི་དོན་ཇི་ལྟར་མཛད་པའི་ཚུལ་གཉིས་ལས། དང་པོ་ནི། ཆོས་ཀྱི་རྗེ་འདིས་ནི་མཁྱེན་བརྩེ་ནུས་གསུམ་གྱི་ཡོན་ཏན་མཐའ་དག་བདག་གིར་མཛད་པ་ལ་བརྟེན་ནས།
དེ་དུས་ཀྱི་མཁས་བཙུན་བཟང་གསུམ་གྱི་ཁྲོད་ན་ཇི་ལྟར་རིན་པོ་ཆེའི་གླིང་དུ་ཡིད་བཞིན་གྱི་ནོར་བུ་རིན་པོ་ཆེ་ལྟར་ཆེས་ཁྱད་པར་དུ་འཕགས་པར་

གྱུར་པས། བློ་གཟུ་བོར་གནས་པ་ཐམས་ཅད་ཀྱིས་ད་ནི་རྗེ་འདི་ཁོ་ན་བསྟན་པའི་བདག་པོ་ཆེན་པོར་མངའ་གསོལ་བར་འོས་སོ་ཞེས་གླེང་བར་བྱེད་ཅིང༌། དེ་ནས་རིམ་པ་བཞིན་ཨེ་ཝྃ་པའི་བླ་ཁག་ཁང་ཚན་དང་བཅས་པ་རྣམས་ཕན་ཚུན་གཅིག་གིས་གཅིག་ལ་བགྲོས་ཏེ།
དཔལ་ས་སྐྱའི་འཇམ་མགོན་དབང་སྡུད་སྙིང་པོའི་གསེར་སྙན་རིན་པོ་ཆེར་སྤྲོན་པ་ན། དེས་ཀྱང་བཀའ་མཆིད་རིན་པོ་ཆེ་དབྱངས་ཀྱི་རྒྱལ་མོའི་རྒྱུད་མངས་ནས་དྲངས་པ་ལྟ་བུ་དཔལ་ཕྱོགས་ཐམས་ཅད་ལས་རྣམ་པར་རྒྱལ་བ་གཞུང་ས་དགའ་ལྡན་ཕོ་བྲང་པ་ཆེན་པོར་གསོལ་བར་མཛད་ཅིང༌།
དེ་ལྟར་གསོལ་བ་ན་གཞུང་ས་མཆོག་ནས་ཀྱང༌། རྗེ་འདི་ལ་རྒྱལ་བའི་ལུང་གིས་ཟིན་པའི་ངོར་ཆེན་ཀུན་དགའ་བཟང་པོའི་ཆོས་ཀྱི་ཁྲིར་ཞབས་བཀོད་དེ།
ཟབ་པ་དང་རྒྱ་ཆེ་བའི་ཆོས་ཀྱི་གྲུ་ཆར་ལྷུག་པར་ཕོབ་ལ་གདུལ་བྱ་རྣམས་ཀྱི་རྣམ་པར་གྲོལ་བའི་ལོ་ཏོག་རྒྱས་པར་གྱིས་ཤིག །ཅེས་བཀའ་སྩལ་རིན་པོ་ཆེ་གསེར་གྱི་ཅོད་པན་ལྟ་བུ་ཤིན་ཏུ་ལྕི་བ་སྤྱི་བོར་ཕེབས་པ་དང་ཆབ་ཅིག
།དཔལ་ས་སྐྱའི་འཇམ་མགོན་ཆེན་པོས་ཀྱང་བཀའ་ལུང་རིན་པོ་ཆེ་ལྷའི་རྔ་བོ་ཆེ་ལྟར་ལྡིར་བ་དང༌། ངོར་པའི་བླ་གྲྭ་ཚང་མས་ཀྱང་གུས་ཕྱག་གི་ཕྲེང་བ་རབ་ཏུ་བརྩེགས་པའི་སྒོ་ནས་མགྲིན་གཅིག་ཏུ་གསོལ་བ་ཕུར་ཚུགས་སུ་བཏབ་པ་ན།
སྤྱིར་དེ་སྐབས་ཀུན་ཏུ་བལ་བོད་དམག་འཁྲུགས་ཀྱི་འུར་ཟིང་ཤིན་ཏུ་ཆེ་བས་བསྟན་འགྲོའི་དོན་བྱ་བའི་དུས་སུ་མ་གྱུར་ཀྱང༌།
སྔོན་བདག་ཅག་གི་སྟོན་པས་བྱང་ཆུབ་ཏུ་ཐུགས་བསྐྱེད་ཅིང་ཞིང་བཟུང་བའི་ཚེ། དེ་བཞིན་གཤེགས་པ་གཞན་རྣམས་ཀྱིས་ཡོངས་སུ་སྤངས་པའི་སྙིགས་མ་ལྔ་བདོ་བའི་དུས་སུ་འཚང་རྒྱ་བར་སྨོན་ལམ་བཏབ་པ་ལྟར།
རྗེ་འདིས་ཀྱང་རྣམ་འདྲེན་གཞན་གྱིས་ཡལ་བར་དོར་བའི་དུས་འདི་ལྟ་བུར་རང་ཉིད་ཀྱིས་བསྟན་པ་དང་སེམས་

ཅན་ལ་ཅི་ནུས་ཀྱིས་ཕན་གདགས་པར་བཞེད་ནས་ཞལ་གྱིས་བཞེས་ཏེ། ལེགས་སྦྱར་གྱི་སྐད་དུ་ས་མྱ་ཞེས་པ་བོད་སྐད་དུ་ཞི་བ་སྟེ་ལྗོངས་འདིར་དབང་ཐང་དང་བསྟུན་པའི་མིང་ས་མོ་བྱའི་ལོར་གྲགས་པའི་ཧོར་ཟླ་བཅུ་པའི་གྲལ་ཚེས་ཉེར་ལྔའི་ཉིན་དཔལ་ཨེ་ཝྃ་ཆོས་ལྡན་གྱི་གནྡྷོ་ལ་ཆེན་པོར།
ས་སྐྱའི་སྐུ་ཚབ་དང༌། ངོར་གྱི་བླ་བྲང་ཁག་རྣམས་དང༌། དགེ་འདུན་འདུས་པ་རྒྱ་མཚོའི་ཚོགས་དང་བཅས་པ་སྤྲིན་གྱི་ཕུང་པོ་གཏིབས་པ་ལྟ་བུའི་དབུས་སུ།
སྙིགས་དུས་ཀྱི་རྒྱལ་བ་གཉིས་པ་ངོར་ཆེན་རྡོ་རྗེ་འཆང་ཆེན་པོས་མདོ་དང་སྔགས་ཀྱི་ཆོས་འཁོར་རྒྱུན་ཆད་མེད་པར་བསྐོར་བའི་གནས། མི་འཇིགས་པ་བཞི་དང་ལྡན་པའི་བརྡར་སེང་གེ་ཆེན་པོ་བརྒྱད་ཀྱིས་མངོན་པར་བཏེག་པའི་ཆོས་ཀྱི་ཁྲི་འཕང་མཐོན་པོར།
ཞབས་མཐིལ་པདྨ་རཱ་ག་ཞུ་བའི་ཁུ་བས་ལན་བརྒྱར་བྱུགས་པ་ལ་ཅོ་འདྲི་བ་ལ། སླར་ཡང་བཀྲ་ཤིས་པའི་རི་མོས་མཛེས་པར་འཁྱུད་པ་གང་དེ་རྣམ་པར་བཀོད་དེ།
རྡོ་རྗེ་སྐྱིལ་མོ་ཀྲུང་གིས་བཞུགས་ཤིང་སྐུ་ལུས་དྲང་པོར་སྲོང་བ་ལ་སོགས་པ་རྣམ་པར་སྣང་མཛད་ཀྱི་ཆོས་བདུན་དང་ལྡན་པའི་བརྟུལ་ཞུགས་སུ་གནས་པ་ན། ཐོག་མར་ས་བཟང་འཕགས་པས་ངོར་ཆེན་རྡོ་རྗེ་འཆང་ཆེན་པོས་སྩལ་བའི་ཆོས་དུང་དང༌།
གསུང་ངག་ལམ་འབྲས་ཀྱི་གླེགས་བམ། བཀྲ་ཤིས་པའི་རྫས་བརྒྱད་ལ་སོགས་པ་སྔོན་དུ་འགྲོ་བའི་སྒོ་ནས་དཔལ་ལྡན་ས་སྐྱའི་ལེགས་འབུལ་དང༌།
ངོར་གྱི་བླ་བྲང་ཁག་རྣམས་དང༌། ཁང་ཚན་སོ་སོ། གྲ་རིགས་སྦྱིན་བདག་དང་བཅས་པ་རྣམས་ནས་རང་རང་གི་འབྱོར་བ་དང་བསྟུན་པའི་ལེགས་འབུལ་གྱི་དངོས་པོ་རྒྱ་ཆེ་བ་འཕགས་པ་ཀུན་ཏུ་བཟང་པོའི་རྣམ་པར་ཐར་པ་ལ་འགྲན་པ་ལྟ་བུའི་སྒོ་ནས།
དཔེར་ན་འཁོར་ལོས་སྒྱུར་བའི་རྒྱལ་པོ་ལ་རྒྱལ་སྲིད་རིན་པོ་ཆེ་རྣམ་པ་བདུན་

གྱིས་མངའ་གསོལ་བ་ལྟར་ཆོས་ཀྱི་རྒྱལ་སྲིད་ཆེན་པོར་ཡོངས་སུ་མངའ་གསོལ་བས་སྐལ་པ་བཟང་པོའི་དུས་སྟོན་དགུང་ལ་རེག་པར་གྱུར་ཏོ། །དེ་ལྟར་བགྱིས་པའི་དགེ་བ་རང་རང་གི་རྒྱུད་ལ་ཇི་སྙེད་ཅིག་མཆིས་པ་རྣམས་ཀྱང་བར་མ་དོར་ཆུད་མི་ཟ་བའི་ཕྱིར་དུ་འཁོར་གསུམ་རྣམ་པར་དག་པའི་བསྔོ་བའི་རྒྱས་འདེབས་པ་སོགས་མཛད་ཅིང༌།
དེ་ལྟ་བུའི་དུས་ཀྱི་ཚེའང་ཕྱོགས་བཅུའི་རྒྱལ་བ་སྲས་དང་བཅས་པ་རྣམས་ཀྱིས་ཤིས་པ་བརྗོད་པའི་རྒྱལ་རྔ་དལ་གྱིས་བརྡུངས་པར་གདོན་མི་ཟ་ཞིང༌།
ནམ་མཁའི་ཁམས་ཐམས་ཅད་ཀྱང་འཇའ་སྤྲིན་སྲབ་མོས་ཁེབས་པ་ལ་སོགས་པ་ངོ་མཚར་བའི་ལྟས་མང་དུ་བྱུང་བ་ཡིན་ནོ། །འོད་ཀྱིས་ཟླ་བཞིན་ཟླ་བ་ཡིས།
།མཚན་མོ་མཛེས་པའི་དཔལ་ཇི་བཞིན། །མཁྱེན་བརྩེ་ནུས་པ་མཐའ་ཡས་པས། །འདྲེན་པ་ཁྱོད་ལ་དཔལ་རབ་འཛིན། །དེ་སླད་ལྷ་ཀླུ་མི་བཅས་ཀྱིས། །མཆོད་པའི་ཁྱད་པར་མང་ཐོགས་ནས། །ཐུབ་དབང་ཆོས་ཀྱི་རྒྱལ་སྲིད་ལ།
།མངའ་གསོལ་དུས་ཀྱི་ཉི་མ་ཤར། །དེ་ཚེ་དགེ་མཚན་བརྒྱ་ཕྲག་གིས། །ཕྱོགས་ཀུན་དོག་པོར་བཀང་བ་འདིས། །སྲིད་གསུམ་བྱེད་པོར་རློམ་རྣམས་ཀྱི། །ཁེངས་པའི་རི་བོ་བསྙིལ་གྱིས་དོགས། །དེ་ལྟའི་ངོ་མཚར་རྨད་བྱུང་བར།
།འགྲན་ཕྱིར་ཕྱོགས་བཅུའི་རྒྱལ་རྣམས་ཀྱིས། །ཤིས་པར་བརྗོད་པའི་ཏམྦུ་ར། །སྦྲེང་བའི་ངལ་བ་འཛིན་མིན་ནམ། །ཨེ་མ་ཕན་བདེའི་ཆུ་གཏེར་ནི། །དབྱར་གྱི་མཚོ་ལ་འགྲན་པ་བཞིན།
།སྡུག་བསྔལ་བ་དང་བདུད་ཀྱི་སྡེ། །དགུན་གྱི་མེ་ཏོག་བཞིན་དུ་གྱུར།། །།གཉིས་པ་བསྟན་འགྲོའི་དོན་ཇི་ལྟར་མཛད་པའི་ཚུལ་ལ་བཞི་སྟེ། ཀུན་མཁྱེན་ཨེ་ཝྃ་པ་ཆེན་པོའི་གདན་སར་བཞུགས་ནས་བསྟན་པའི་བགྱི་བ་ཇི་ལྟར་མཛད་པའི་ཚུལ།
སྡེ་དགེ་ཆོས་རྒྱལ་ཆེན་པོས་སྤྱན་དྲངས་ཏེ་མདོ་ཁམས་

སྨད་ཀྱི་ཕྱོགས་སུ་བྱོན་ནས་འགྲོ་བ་རྣམས་སྨིན་གྲོལ་ལ་བཀོད་པའི་ཚུལ། འབྲེལ་ཚད་དོན་དང་ལྡན་པའི་ཆེད་དུ་དབུས་གཙང་དག་པའི་ཞིང་དུ་ཆིབས་ཀྱི་ཁ་ལོ་བསྒྱུར་ཏེ་རྣམ་དཀར་གྱི་ཕྲིན་ལས་ཇི་ལྟར་མཛད་པའི་ཚུལ།
སླར་ཡང་བོད་ཆེན་པོའི་ལྗོངས་སུ་བྱོན་ནས་འགྲོ་དོན་ཇི་ལྟར་མཛད་པའི་ཚུལ་ལོ། །དང་པོ་ནི། དེ་ལྟར་རྒྱལ་བ་གཉིས་པའི་རྒྱབ་ཚབ་ཏུ་མངའ་གསོལ་མ་ཐག་ནས། ལོ་དེར་འདུས་པའི་དོན་གཉེར་རྣམས་ལ་གསུང་ངག་རིན་པོ་ཆེའི་ཆོས་ཀྱི་འཁོར་ལོ་བསྐོར་བའི་དབུ་འཛུགས་པར་མཛད།
དེ་ནས་བཟུང་སྟེ་དགུང་ལོ་ཉེར་དགུ་པ་ཆུ་གླང་ལོའི་བར་གདན་ས་ལོ་བཞིར་མཛད། དེའང་ལྕགས་ཁྱི་ལོར་བལ་བོད་དམག་འཁྲུགས་ཀྱི་རྐྱེན་གྱིས་དབུས་གཙང་ཀུན་ཏུ་འབྲུམ་ནད་ཅིག་བྱུང་བར།
རྗེ་འདིའང་བསྙུན་ཚུལ་བཞེས་པས་ལོ་དེར་བཀའ་ཆོས་གནང་མ་ཐུབ་པར་བརྟེན། མཁས་གྲུབ་ངག་དབང་དམ་ཆོས་མཁན་ཚབ་ཏུ་མངའ་གསོལ་ཏེ། གསུང་ངག་ལམ་འབྲས་ཀྱི་དབང་ཁྲིད་ཡོངས་སུ་རྫོགས་པར་སྩལ།
དེ་མིན་ལོ་རེ་བཞིན་སྟོད་མངའ་རིས། བར་དབུས་གཙང༌། སྨད་མདོ་ཁམས་རྣམས་ནས་གདུལ་བྱ་སྐལ་བ་དང་ལྡན་པ་མང་དུ་འདུས་པ་རྣམས་ལ་དགུན་གྱི་དུས་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་དབང་ཁྲིད་ཡོངས་སུ་རྫོགས་པ་ཚར་གསུམ་དང༌།
དཔྱིད་ཀྱི་དུས་ལོ་རེ་བཞིན་ཕྱོགས་མཐའ་དག་ནས་འདུས་པའི་དོན་གཉེར་ཉིས་བརྒྱ་སྐོར་ལས་མི་ཉུང་བར། དགེ་བསྙེན་དང༌།
དགེ་ཚུལ་དང༌། དགེ་སློང་གི་སྡོམ་པ་རྣམས་སོ་སོའི་ཆོ་ག་རྣམ་པར་དག་པའི་སྒོ་ནས་སྩལ་ཏེ་བསྟན་པ་རིན་པོ་ཆེའི་སྒོར་འཇུག་པར་མཛད་ཅིང༌། དེ་དག་གི་སྐབས་གསེང་རྣམས་སུའང་གདུལ་བྱ་སོ་སོའི་མོས་པ་དང་མཐུན་པར་ཐེག་པ་ཆེན་པོའི་སེམས་བསྐྱེད་ཀྱི་སྡོམ་པ་དང༌།
བློ་སྦྱོང་ལ་སོགས་པ་ཕ་རོལ་ཏུ་ཕྱིན་པའི་ཆོས་མང་པོ་

དང༌། རྒྱུད་སྡེ་ནས་གསུངས་པའི་ཡི་དམ་གྱི་ལྷ་མང་པོའི་དབང་བསྐུར་བ་དང༌། བྱིན་རླབས་དང༌། རྗེས་གནང་དང༌། རིག་གཏད་ལ་སོགས་པ་ཤིན་ཏུ་མང་པོ་དང༌། དེ་རྣམས་ཀྱི་མན་ངག་དུ་མ་དང༌། བླ་མ་གོང་མའི་བཀའ་འབུམ་གྱི་ལུང་ལ་སོགས་པ་མདོར་ན་ཆོས་ཀྱི་འཁོར་ལོ་རྒྱ་ཆེན་པོ་རྒྱུན་ཆད་མེད་པར་བསྐོར་ཏེ་འགྲོ་བ་རྣམས་ཐར་པ་དང་ཐམས་ཅད་མཁྱེན་པའི་གྲོང་ཁྱེར་དུ་འཁྲིད་ཅིང༌།
སངས་རྒྱས་ཀྱི་བསྟན་པ་རིན་པོ་ཆེ་ནི་ཟླ་འོད་ཀྱི་ཐུར་མས་ཕྱེས་པའི་མེ་ཏོག་ཀུ་མུ་དཱའི་ཚལ་བཞིན་དུ་ཆེས་ཆེར་རྒྱས་པར་མཛད་པ་ཡིན་ནོ།
།གཞན་ཡང་དགུང་ལོ་ཉེར་དྲུག་པ་ལྕགས་ཁྱི་ལོར་ས་སྐྱར་ཁྲི་མཇལ་དུ་ཕེབས་ཏེ། ས་སྐྱ་གཞུང་དུ་མཎྜལ།
སྐུ་གསུང་ཐུགས་རྟེན། དར། རས། ལིང༌། གོས་ཆེན་ལ་སོགས་པའི་ཚན་གྲངས་མང་པོ་དང༌། རིན་ཆེན་གཉིས་པ་སྲང་ལྔ་བཅུ་སྐོར་དང༌། མ་ཧཱ་ཙི་ནའི་ཡུལ་གྱི་ལྗོན་འདབ་འཁོར་དྲུག་བརྒྱད་དང༌།
ཆིབས་པ་ལ་སོགས་པའི་དངོས་འབུལ་རྒྱ་ཆེ་བ་དང༌། འཇམ་མགོན་དབང་བསྡུད་སྙིང་པོ་དང༌། གདུང་སྲས་རིན་པོ་ཆེ་སོགས་སྐུ་སྒེར་སོ་སོར་ཡང་འབུལ་བ་གང་ཟབ་དང༌། ལྷ་ཁང་རྣམས་སུའང་མཆོད་འབུལ་གཏོས་ཆེ་བར་མཛད་ཅིང༌།
བསྟན་པ་སྤྱི་དང་བྱེ་བྲག་ཐམས་ཅད་དར་རྒྱས་འབྱུང་བའི་སྨོན་ལམ་རྒྱ་ཆེར་འདེབས་པར་མཛད་དོ། །དེ་མིན་གདན་ས་འཛིན་པའི་རིང་ཕྱོགས་གང་དུའང་མ་ཕེབས་པར་ངོར་རང་དུ་བཞུགས་ཤིང༌། དགོན་པའི་སྒྲིག་ཁྲིམས་བསྲུང་བ་དང༌།
རྒྱུན་གྱི་དུས་ཇ་ལ་སོགས་པ་ལོ་ཟླ་དུས་མཆོད་ཀྱི་རིགས་རྣམས་དང༌། དགེ་འདུན་ལ་བསྙེན་བཀུར་སྟོབ་པ་སོགས་ཉམས་ཆག་སྤུ་ཙམ་མ་སོང་བའི་ཁར་སྔར་ལས་གོང་འཕེལ་དུ་མཛད་པ་དང༌།
རང་ཞབས་ཀྱི་མི་སེར་ཕྲན་ཡོད་རྣམས་ཀྱི་འཚོ་སྐྱོང་དང་མགོ་འདོན་སོགས་ཀྱང་ཕུལ་ཕྱིན་དུ་མཛད་པ་སོགས་

མདོར་ན་ལུགས་གཉིས་ཆར་གྱི་སྒོ་ནས་བལ་བོད་དམག་འཁྲུགས་ཀྱི་དུས་ཟིང་འཇིགས་སུ་རུང་བའི་སྐབས་དེར་ནི་རྗེ་འདི་ཨེ་ཝྃ་པའི་བསྟན་པའི་སྲོག་ཤིང་གཅིག་པུར་གྱུར་པ་ཡིན་ཏེ། དེའང་ལྕགས་ཁྱི་ལོར་གཙང་གི་ཕྱོགས་ཐམས་ཅད་བལ་དམག་གིས་ཁྱབ་སྟེ།
དགོན་སྡེ་ཆུང་བ་ཕལ་ཆེ་བ་ནི་རྩད་ནས་སྟོངས། འགའ་ཞིག་ནི་སྟོང་ལ་ཁད་དུ་གྱུར། དགེ་འདུན་འདུས་པ་རྒྱ་མཚོ་གནམ་སའི་ཁྱོན་གང་བ་ཙམ་བཞུགས་པའི་ཆོས་གྲ་ཆེན་པོ་བཀྲ་ཤིས་ལྷུན་པོར་ཡང་བལ་དམག་རྣམས་ཟླ་གཅིག་ཙམ་བསྡད་པ་སོགས་ཀྱིས་ཞབས་འདྲེན་ཤིན་ཏུ་ཆེ་བར་གྱུར་རུང༌།
ཨེ་ཝྃ་པའི་ཆོས་གྲ་འདིར་ནི་ཉེར་འཚེ་ཅིའང་མ་བྱུང་ཞིང༌། སྐབས་ཤིག་ངོར་དུ་བལ་དམག་བཞི་བཅུ་སྐོར་སླེབ་ཀྱང༌།
བལ་དམག་ཀུན་གྱི་མཐུན་སྣང་དུ། དགོན་འདི་མེ་ཕུང་ཆེན་པོ་ཞིག་གིས་གཏུམས་པར་མཐོང་བ་དང༌། ཁྱད་པར་བལ་དམག་རྣམས་རྟ་བབས་མཆོད་རྟེན་དུ་སླེབ་པ་ན། ངོར་གྱི་མདུན་རི་དཔའ་བོ་རིར་གྲགས་པ་ནས་གནའ་བ་གསུམ་གློ་བུར་དུ་ཐལ་གྱི་བྱུང་སྟེ་དམག་དཀྱིལ་དུ་རྒྱུག་པ་སོགས་བྱས་པར།
བལ་དམག་རྣམས་ཀྱིས་དེ་ལ་གཏད་དེ་མེ་མདའ་ཁ་ཤས་འཕངས་ཀྱང་མ་ཕོག་པར་སླར་དགོན་པའི་ནུབ་རིའི་ངོས་སུ་སོང་བ་སོགས་ཆོ་འཕྲུལ་སྣ་ཚོགས་བྱུང་ཞིང༌།
དེའི་རྐྱེན་གྱིས་བལ་དམག་རྣམས་ཀྱང་རྟོག་པ་ཆེར་སྐྱེས་ཏེ་ཡར་འོང་མ་ནུས་པར་ཕྱིར་ལོག་སོང་བ་རྫོང་ལུག་རིའི་ཐད་ཀྱི་སྲིན་ཡ་རི་གདོང་དུ་སླེབ་ཙ་ན།
མདའ་དཔོན་ཕ་ལྷ་དཔོན་འཁོར་རྣམས་དང་ཐུག་སྟེ་བལ་དམག་རྣམས་ལ་ལ་བསད། ལ་ལ་འཁྲིད་སོང་བས་ཆོས་སྐྱོང་གིས་འཕྲིན་ལས་མངོན་སུམ་དུ་བསྒྲུབས་པའི་གྲགས་པས་ཕྱོགས་ཐམས་ཅད་དུ་ཁྱབ་ཅིང༌།
སྐྱེ་བོ་ཕལ་ཆེ་བས་ནི་དེང་སྐབས་ངོར་གྱི་གདན་ས་འཛིན་པའི་མཁན་པོ་ཆོས་ཀྱི་རྗེ་འདི་མཐུ་

སྟོབས་ནུས་པའི་བདག་ཉིད་ཆེན་པོར་བཞུགས་པས་དེའི་ཐུགས་རྗེ་དང་བྱིན་རླབས་ཁོ་ན་ཡིན་ནོ་ཞེས་མགྲིན་གཅིག་ཏུ་གླེང་བར་བྱེད་ཅིང༌། གང་ལྟར་ཡང་དུས་ཀྱི་འཁྲུགས་ལོང་དེ་ལྟ་བུའི་སྐབས་དེར་ཡུལ་དགོན་ཐམས་ཅད་སྔར་གྱི་ས་ན་གནས་པ་གཅིག་ཀྱང་མེད་པ་ལ།
ཨེ་ཝྃ་པའི་ཆར་གཏོགས་དང་བཅས་པ་ཐམས་ཅད་སྔར་མུ་ལྟར་གནས་པ་ནི་རྗེ་འདིའི་ཐུགས་རྗེ་ཁོ་ན་ཡིན་པར་གོར་མ་ཆག་གོ །དོན་འདི་ལ་བརྟེན་ནས་རིགས་ལྡན་ཆོས་ཀྱི་རྒྱལ་པོས་མཛད་པའི་རྣམ་ཐར་གསོལ་འདེབས་ལས་ཀྱང༌།
ཡོན་ཏན་འབྱུང་གནས་ཨེ་ཝྃ་གཙུག་ལག་ཏུ། །ས་གསུམ་ཟིལ་གནོན་པད་རཱག་གཟི་འབར་བའི། །རྡོ་རྗེའི་ཁྲི་ལ་རྒྱལ་བ་ངོར་ཆེན་རྗེའི། །རྒྱལ་ཚབ་མངའ་གསོལ་བསྟན་པའི་བདག་པོར་འདུད།
།ངོར་བསྟན་ཉམས་གསོ་འཛིན་སྐྱོང་རྒྱ་ཆེར་སྤེལ། །འདུས་པར་སྡོམ་པ་གསུམ་གྱི་བཀའ་དྲིན་སྩལ། །ས་དབང་སྡེ་དགེས་གུས་མཆོད་ཏི་ཤྲཱིར་བཀུར། །རླབས་ཆེན་ཕྲིན་ལས་སྐྱོང་བ་མཆོག་དེར་འདུད།
།ནཻ་པ་ལ་ཡི་ཕྲུ་མས་དབུས་གཙང་གི །དྲེགས་ལྡན་ཕལ་ཆེར་འཇིགས་ཤིང་ཀུན་དཔའ་ཞུམ། །འཕགས་ཆེན་བྱང་ཆུབ་སེམས་དཔའ་ཁྱོད་ཀྱི་མཐུས། །ངོར་དགོན་ལྟོས་བཅས་འཚེ་བྲལ་མཛད་ལ་འདུད།
།སྙིགས་མའི་རང་རྟགས་ནད་ཡམས་ལ་སོགས་ཀྱི། །བར་ཆད་ཀུན་ལས་རྣམ་པར་རྒྱལ་གྱུར་ཏེ། །སྐྱེ་དགུའི་བསོད་ནམས་ཞིང་དུ་བརྟན་བཞུགས་པའི། །བྱམས་པ་ནམ་མཁའ་འཆི་མེད་ཞབས་ལ་འདུད། །ཅེས་གསུངས་པ་ཡིན་ནོ།
།འཆི་མེད་ལམ་དུ་མི་རྒྱུ་ཞིང༌། །པདྨོ་རྒྱས་པར་མི་བྱེད་པའི། །ཁྱོད་གསུང་ཆོས་ཀྱི་ཉི་མ་ཡིས། །སྲིད་ཞིའི་མུན་སྟུག་ཀུན་ནས་གསལ། །ཁྱད་པར་དུས་གསུམ་རྒྱལ་རྣམས་ཀྱིས། །གཤེགས་པའི་ལམ་ཆེན་གཅིག་

པུ་པ། །གསུང་ངག་བདུད་རྩིའི་གྲུ་ཆར་གྱིས། །ཐར་པའི་ལོ་ཏོག་རྒྱས་པར་བྱས། །དེ་སོགས་ཕྲིན་ལས་རྨད་བྱུང་བས། །ཐུབ་བསྟན་དར་ལ་བབས་མཛད་པའི། །ངོ་མཚར་སྲིད་པ་འདིར་ཤོང་བ། །ཁྱོད་ཀྱི་རྫུ་འཕྲུལ་ལས་གཞན་ཅི།
།རྣོ་བའི་མཚོན་ཆ་མ་ཐོག་ཤིང༌། །སྲ་བའི་གོ་ཡང་མ་བགོས་པར། །ཐུགས་རྗེའི་ཆོ་འཕྲུལ་ཁོ་ན་ཡིས། །ཕས་ཀྱི་རྒོལ་བ་ཀུན་ལས་རྒྱལ། །འཇིགས་རུང་བདུད་སྡེའི་རླུང་དམར་གྱིས། །གངས་ལྗོངས་ཕལ་ཆེར་བསྐྱོད་པའི་ཚེ།
།གང་གི་བྱིན་རླབས་ར་བ་ན། །ཚུད་ཀུན་བདེ་བའི་རྒྱལ་སྲིད་ཟིན། །དེ་ལྟའི་གྲགས་པ་མུ་ཏིག་དང༌། །ཁ་བ་དུང་ལྟར་རབ་དཀར་བ། །ཕྱོགས་ཀུན་རི་དྭགས་མིག་ཅན་མའི། །མཁུར་ཚོས་མཛེས་པའི་རྒྱན་དུ་བྱིན།།
།།གཉིས་པ་སྡེ་དགེ་ཆོས་རྒྱལ་ཆེན་པོས་སྤྱན་དྲངས་ཏེ་མདོ་ཁམས་སྨད་ཀྱི་ཕྱོགས་སུ་བྱོན་ནས་བསྟན་འགྲོའི་དོན་ཇི་ལྟར་མཛད་པའི་ཚུལ་ནི། མདོ་ཁམས་སྡེ་དགེའི་རྒྱལ་ཁབ་ནས་སྟོབས་ཀྱི་འཁོར་ལོས་སྒྱུར་བ་ཡུམ་ཚེ་དབང་ལྷ་མོ་དང༌།
ལྷ་སྲས་རིན་པོ་ཆེ་ཚེ་དབང་རྡོ་རྗེ་རིག་འཛིན་བཅས་ཀྱིས་དབུའི་མཆོད་གནས་ཞིག་གདན་འདྲེན་མ་ཞུས་ཐབས་མེད་དུ་དགོངས་ཤིང༌། དེའང་སྔོན་གྱི་དུས་ན་སྡེ་དགེའི་རྒྱལ་རབས་གོང་མ་སྒོམ་སྟོན་བསོད་ནམས་རིན་ཆེན་གྱིས་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་གསོལ་དཔོན་གྱི་ཁུར་བཞེས་པ་ནས་བཟུང་ས་སྐྱ་པའི་བསྟན་པའི་སྦྱིན་བདག་ཏུ་གྱུར་པ་དང༌།
དེ་རྗེས་མཚུངས་པ་མེད་པའི་བསོད་ནམས་དང༌། སྟོབས་ཀྱི་བདག་ཉིད་སྡེ་དགེ་བོ་ཐར་གྱི་དུས་སུ། ངོར་ཆེན་རྡོ་རྗེ་འཆང་གི་ཞལ་སློབ་ཏུ་གཏོགས་པའི་གྲུབ་ཆེན་ཐང་སྟོང་རྒྱལ་པོ་ཉིད་བླའི་མཆོད་གནས་སུ་བཀུར་ཞིང༌།
གྲུབ་ཆེན་དེས་ལྷུན་གྲུབ་སྟེང་སྲིབ་དགོན་གྱི་ལྷ་ཁང་བཞེངས་པ་སོགས་ཐོག་མའི་རྟེན་འབྲེལ་དང༌། ཁྱད་པར་གནོད་

སྦྱིན་གྱི་སྡེ་དཔོན་ལག་ན་རྡོ་རྗེའི་རྣམ་འཕྲུལ་དུ་ལུང་གིས་ཟིན་པའི་མི་བདག་སའི་ཚངས་པ་ཆེན་པོ་སྡེ་དགེ་བླ་ཆེན་བྱམས་པ་ཕུན་ཚོགས་པའི་སྐུ་རིང་ལ། ངོར་ནས་མཁན་ཆེན་ཐམས་ཅད་མཁྱེན་པ་དཔལ་མཆོག་རྒྱལ་མཚན་པ་སྤྱན་དྲངས་ཏེ་རིགས་ཀྱི་ཅོད་པན་གཅིག་པུར་མངའ་གསོལ་བ་ནས་བརྩམས།
སྡེ་དགེའི་རྒྱལ་རབས་རིམ་ཅན་གྱི་དབུའི་མཆོད་ནས་སུ་ངོར་ནས་མཁན་རབ་རེ་གདན་དྲངས་ཏེ་ཆོས་དང་སྲིད་ཀྱི་ཕྲིན་ལས་ཀྱི་གདུགས་དཀར་པོས་ཡངས་པའི་རྒྱལ་ཁམས་ཐམས་ཅད་ཁྱབ་པར་མཛད་པ་ཡིན་གཤིས།
ད་ལན་ཀྱང་དབུའི་མཆོད་གནས་དེ་ངོར་ནས་གདན་འདྲེན་ཞུ་བའི་ཐུགས་འདུན་ཆེས་ཆེར་རྒྱས་ཤིང༌། དེ་སྐབས་ངོར་ནས་མཚན་སྙན་གྲགས་ཆེ་བ་ནི་རྗེ་འདི་དང༌།
ཁང་གསར་ཞབས་དྲུང་རིན་པོ་ཆེ་བསོད་ནམས་བསྟན་འཛིན་གཉིས་ཡིན་པར་བརྟེན། དཔལ་ས་སྐྱའི་འཇམ་མགོན་ཆེན་པོས་གཙོ་མཛད་པའི་བླ་མ་མང་པོར་ཐུགས་བརྟག་དང༌། རྟེན་གསུམ་ཁྱད་པར་ཅན་རྣམས་ཀྱི་དྲུང་དུ་བརྟག་སྒྲིལ་ཞུས་པར་ཐམས་ཅད་མཐུན་པར་རྗེ་འདི་གདན་དྲངས་ན་རྒྱལ་པོའི་ཐུགས་དགོངས་རྫོགས་པ་སོགས་གང་ཅིར་ལེགས་ཚུལ་བྱུང་བར་བརྟེན།
རྗེ་འདི་གདན་འདྲེན་ཞུ་བར་ནང་བློན་ཆེན་པོ་ཕྱག་ཚའི་བསོད་ནམས་དབང་རྒྱལ་དང༌།
མདུན་སྐོར་གྲགས་པའི་ཀར་སྐྱབས་དཔོན་འཁོར་རྣམས་བརྫོང་བདའ་མཛད་ཅིང༌། ཁོང་རྣམས་ཀྱིས་ཀྱང་རིམ་གྱིས་གཞུང་ས་དང་ས་སྐྱ་རྣམས་སུ་ཕྱིན་ཏེ། རྗེ་འདིས་ངོར་གྱི་མཁན་ས་བཞག་ཆོག་པའི་དགོངས་ཁྲོལ་དང་མདོ་ཁམས་སུ་ཕེབས་དགོས་པའི་བཀའ་ཤོག་བཅས་ཞུས་ཏེ་ངོར་དུ་འབྱོར་བར།
རྗེ་འདི་ལ་མདོ་ཁམས་སུ་འབྱོན་པའི་ཞུ་བ་ནན་ཆགས་སུ་ཕུལ་བ་བཞིན་མཐར་ཞལ་གྱིས་བཞེས་ཤིང༌།
འགའ་ཞིག་གིས་ནི་རྗེ་འདི་ལ་གནོད་སྦྱིན་བེཀྩེས་ཞལ་བསྟན་ཏེ། མདོ་ཁམས་སུ་བྱོན་ན་བསྟན་འགྲོའི་དོན་རྒྱ་ཆེན་པོ་

འབྱུང་བར་ལུང་བསྟན་ཞིང༌། དེའི་རྐྱེན་གྱིས་ཁམས་ཕྱོགས་སུ་འབྱོན་པར་ཞལ་གྱིས་བཞེས་སོ། །ཞེས་ཀྱང་ཟེར་རོ། །དེ་ནས་ཨེ་ཝྃ་པའི་བླ་ཁག་ཁང་ཚན་དང་བཅས་པ་ཐམས་ཅད་ཀྱིས་གཟིམ་ཕྲུག་ཁང་དཔོན་སློབ་ངག་དབང་དམ་ཆོས་པར་མཁན་པོ་མཛད་གྲོགས་ཞུས་ཀྱང་ཞལ་བཞེས་གཏན་ནས་མ་མཛད་པར་བརྟེན།
རེ་ཞིག་བླ་ཁག་རྣམས་ལོ་རེ་བཞིན་རེས་མོས་མཛད་རྒྱུར་ཐག་ཆོད་དེ། དགུང་ལོ་ཉེར་དགུ་པ་ཆུ་གླང་ལོའི་མཇུག་ཏུ་ས་སྐྱའི་སྐུ་ཚབ་དང་བཅས་ཏེ་རྩིས་སྤྲོད་ཀྱི་སྐོར་རྣམས་མ་དེབས་གཞིར་བཞག་ནས་སྔར་ཚུར་རྩིས་བླངས་པ་ལྟར་ལས་ཉམས་ཆག་སྤུ་ཙམ་མ་སོང་བའི་ཁར་གསར་འཕར་གྱི་སྦྱོར་འཇགས་ལ།
མགོན་ཁང་ནུབ་ཏུ་ལོ་དར་བཞིན་སྐོང་བརྒྱའི་སྐབས་བཤམ་རྒྱུའི་ཆོས་སྲུང་རྣམས་ཀྱི་སྤྱན་གཟིགས་སུ།
རྒྱ་དངུལ་རྡོ་ཚད་རྟ་རྨིག་མ་འདེགས་ལོང་སྤུས་ལྡན་གཅིག་དང༌། གཟི་ནར་ཉེར་གཉིས། གཟི་རིལ་བཞི། བྱེ་རུ་ཆེ་ཆུང་སོ་བཞི། སྤོས་ཤེལ་ཆེ་ཆུང་ལྔ་སོགས་ཡོད་པའི་གཟི་ཞགས་ཁྱད་མཚར།
མཛོད་གོས་རྒྱལ་ཆེན་ཁྲབ་རིས་མ་དཀར་པོ་ཡུག་བཅས་དང༌། བླ་གཞུང་གཡབ་ཆེན་དུ། རྒྱ་དངུལ་ཐུར་སྲང་ལྔ་བཅུ་དང་འདམ་ག་བྱས་པའི་རྒྱ་སིལ་རྙིང་མ་ཆེ་ལེགས་ནང་སྒྲིལ་བར་ཚང་ཤུབས་དང་བཅས་པ།
ཟངས་ཀྱི་དུང་ཆེན་སྤུས་ལེགས་ཆ་བཅས་དང༌། སྒྲུབ་མཆོད་ཆེན་མོའི་སྐབས་བཤམ་རྒྱུའི་དཔལ་ཀྱེ་རྡོ་རྗེའི་དཀྱིལ་འཁོར་ལ་རྒྱན་བཞི་རྐེད་ཁྲས་མཐོངས་བྱས་པའི་ཡོལ་བ་ཤིན་ཏུ་སྤུས་ལེགས་གཅིག
།ཡང་ངོ་བོ་དངོས་སྟོངས་སུ་མ་སོང་བར་རྩིས་སྤྲད་རྒྱུ་དང༌། སྐྱེད་གང་བྱུང་བླ་གཞུང་རང་གི་གཏོང་སྒོའི་ཞལ་འདེབས་བྱ་རྒྱུར་ཆུང་ཇ་སྤུས་ལེགས་འཁོར་དྲུག་ཉི་ཤུ་རྩ་ལྔ་སོགས་གཏན་གཞག་གཏོས་ཆེ་བ་དང་བཅས་ཏེ་བླ་བྲང་ཕུན་ཚོགས་ཁང་གསར་བར་

རྩིས་སྤྲད། ཁང་གསར་གྱིས་བླ་བྲང་ལོ་གཅིག་བཟུང༌། ཆོས་ཀྱི་འཁོར་ལོ་བསྐོར་བ་རྣམས་ཞབས་དྲུང་རིན་པོ་ཆེ་བསོད་ནམས་བསྟན་འཛིན་པས་མཛད། དེ་ནས་ཁང་སེར་གྱིས་བླ་བྲང་ལོ་གཅིག་བཟུང༌། ཆོས་ཁང་སེར་དབོན་ཤཱཀྱ་ཕུན་ཚོགས་པས་སྩལ།
དེ་རྗེས་ཀླུ་སྡིངས་ཀྱིས་ལོ་གཅིག་བཟུང༌། བཀའ་ཆོས་རྣམས་ངག་དབང་དམ་ཆོས་པས་སྩལ། དེ་ནས་ཕན་ཁང་གིས་ལོ་གཅིག་བཟུང༌། བཀའ་ཆོས་ཞབས་དྲུང་རིན་པོ་ཆེ་ངག་དབང་བསྟན་པ་རིན་ཆེན་པས་སྩལ།
དེ་སྐབས་འབྲས་ཡུལ་སྐྱེད་ཚལ་གྱི་འབུམ་རབ་འབྱམས་པས། ངོར་ནས་མཁན་པོ་འཛིན་འདོད་ཅན་སུ་ཡང་མ་མཆིས་གཤིས། ཁོང་གིས་མཁན་པོ་མཛད་ཆོག་པ་ཞིག་ས་སྐྱར་སྙན་སྦྲོན་ཕུལ་ཀྱང༌། ངོར་པ་རྣམས་ཀྱིས་དེ་ལྟར་གྱུར་ཚེ་དགོན་པའི་གཏོང་སྒོ།
སྒྲིག་ལམ། རྩིས་སྤྲོད་སོགས་གང་ཐད་ནས་མི་ལེགས་ཚུལ་ཟེར་བར་བརྟེན། གཟིམ་ཕྲུག་ཁང་ངག་དབང་དམ་ཆོས་པས་མཁན་པོ་ཞལ་བཞེས་མཛད་པ་ཡིན་ནོ། །དེ་དག་ནི་ཞར་ལས་བྱུང་བའི་གཏམ་མོ།
།གོང་ལྟར་རྩིས་སྤྲོད་རྣམས་གྲུབ་ནས། བོད་ཀྱི་རྡོ་རྗེ་གདན་དཔལ་ལྡན་ས་སྐྱར་བྱོན། འཇམ་མགོན་དབང་བསྡུད་སྙིང་པོ་ཡབ་སྲས་སོགས་སྐུ་ངོ་རྣམས་སུ་སྐྱབས་འཇུག་ཞུ་མཚོན་གྱི་འབུལ་བ་དང༌།
ལྷ་ཁང་རྣམས་སུ་སྤོས། མར་མེ། ཞལ་ཟས་སོགས་མཆོད་འབུལ་རྒྱ་ཆེ་བ་དང༌། ཕྱག་དང༌། སྐོར་བ་དང༌། སྨོན་ལམ་སོགས་ཞིབ་པར་མཛད། འཇམ་མགོན་དབང་སྡུད་སྙིང་པོའི་དྲུང་ནས། བདག་ཆེན་རྒྱ་གར་བའི་ཕྲིན་གཞུང་དྲེགས་པ་ཟིལ་གནོན་དང༌།
སྔགས་འཆང་ཀུན་རིན་པའི་དབང་ཆོག་མཐོང་བ་རང་གྲོལ་སོགས་ཀྱི་སྟེང་ནས་གུ་རུ་དྲག་དམར་ཉང་ལུགས་ཀྱི་དབང་དང༌། སྔགས་འཆང་ཀུན་རིན་གྱི་ཡིག་ཆའི་སྟེང་ནས་གྲུབ་རྒྱལ་ལུགས་ཀྱི་ཚེ་དབང༌།

སངས་ཕུན་དང་སྔགས་འཆང་ཀུན་རིན་གྱི་ཡིག་ཆའི་སྟེང་ནས་ཕྱག་རྡོར་གཏུམ་ཁྱུང་གི་རྗེས་གནང་བཅས་དང༌། རྗེ་བཙུན་མ་འཆི་མེད་བསྟན་པའི་ཉི་མ་ལས། དཀོན་ལྷུན་གྱི་སྒྲུབ་ཐབས་དང༌། ཐར་པཎ་གྱི་རྗེས་གནང་གི་ཡི་གེ་བཅས་ཀྱི་སྟེང་ནས་སོ་འབྲང་གི་རྗེས་གནང་བཅས་གསན་ནས་ངོར་དུ་བྱོན།
ཁམས་སུ་ཕེབས་ཆས་སྐོར་རྣམས་ཉེར་བསྡོགས་མཛད་པ་དང༌། དོན་གཉེར་སོ་སོའི་མོས་པ་དང་བསྟུན་པའི་ཆོས་ཀྱི་བདུད་རྩི་ཡང་ཅི་རིགས་པར་སྩལ།
ངོར་གྱི་ལྷ་ཁང་རྣམས་སུ་མཆོད་འབུལ་རྒྱ་ཆེ་བ་དང༌། སྨོན་ལམ་ཞིབ་པར་མཛད། མགོན་ཁང་རྣམས་སུ་སྐོང་ཕྲིན་དང༌། ཡུལ་ལྷར་བསང་མཆོད་སོགས་རྒྱས་པར་མཛད་ཅིང༌། དེར་བཞུགས་ཀྱི་བླ་གྲྭ་རྣམས་ལ་ཐོས་བསམ་སྒོམ་གསུམ་ལ་བརྩོན་པ་དང༌།
བསྟན་པ་དང་སེམས་ཅན་ལ་ཅི་ནུས་ཀྱིས་ཕན་གདགས་དགོས་པའི་ཞལ་ཏ་བཟང་པོ་སྩལ་ཏེ་དགུང་ལོ་སུམ་ཅུར་ཕེབས་པ་ལེགས་སྦྱར་གྱི་སྐད་དུ་ཨཱ་ནནྡ་ཞེས་པ་ཀུན་དགའ་སྟེ་རྒྱ་རྩིས་པས་ཤིང་ཕོ་སྟག་གི་ལོའི་ཆུ་སྟོད་ཟླ་བའི་ནང་ཨེ་ཝྃ་པའི་བླ་ཁག་ཁང་ཚན་རྣམས་ཀྱི་ཕེབས་སྐྱེལ་གྱི་ཚོགས་རྒྱ་ཆེན་པོ་དང་བཅས་ཏེ་ཆིབས་ཀྱི་གདོང་བསྒྱུར་ཞིང༌།
མར་ལམ་ཆོས་གྲྭ་ཆེན་པོ་བཀྲ་ཤིས་ལྷུན་པོར་ཕེབས།
པཎ་ཆེན་ཐམས་ཅད་མཁྱེན་པ་རྗེ་བཙུན་བློ་བཟང་དཔལ་ལྡན་བསྟན་པའི་ཉི་མར་མཇལ་ཕྱག་ཞུ་བ་དང་ཆབས་ཅིག་འབུལ་བ་རྣམ་གྲངས་འགའ་ཞིག་ཀྱང་ཕུལ། དགོན་དེའི་རྟེན་གསུམ་རྣམས་ལ་མཆོད་འབུལ་དང་སྨོན་ལམ་སོགས་རྒྱས་པར་མཛད།
དེ་ནས་རིམ་བཞིན་ལམ་བར་གྱི་དགོན་ཁག་རྣམས་སུ་བཞུགས་པའི་རྟེན་གསུམ་རིགས་ལ་མཆོད་འབུལ་དང༌། སྨོན་ལམ་སོགས་མཛད་དེ་ལྷ་ལྡན་དུ་བྱོན།
འཕགས་མཆོག་ཕྱག་ན་པདྨོའི་རྣམ་པར་འཕྲུལ་པ་རྒྱལ་བ་འཇམ་དཔལ་རྒྱ་མཚོའི་དྲུང་དུ་དངོས་འབུལ་འགའ་

ཞིག་དང་བཅས་ཏེ་མཇལ་ཕྱག་ཞུ་བ་དང༌། ཇོ་ཤཱཀ་རྣམ་གཉིས་ཀྱི་དབུས་རྟེན་གསུམ་རྣམས་ལ་མཆོད་འབུལ་དང༌། ཕྱག་བསྐོར་སྨོན་ལམ་སོགས་མཛད་ནས་རིམ་གྱིས་བོད་ཆེན་པོའི་ལྗོངས་སུ་ཆིབས་ཀྱི་ཁ་ལོ་བསྒྱུར་ཞིང༌།
ལམ་བར་དུ་འཁོད་པའི་འགྲོ་བ་འགའ་ཞིག་གིའང་རེ་བའི་ཤིང་རྟ་ཡོངས་སུ་བཀང་སྟེ་བྱོན་པས་སྡེ་དགེ་ཆོས་རྒྱལ་ཆེན་པོའི་སྔ་ཕྱིར་ཕེབས་བསུའི་བཀོད་པ་ཉི་ཟེར་གྱི་རྡུལ་ལྟར་ལྷགས་པ་རྣམས་དང་ལྷན་ཅིག་ཏུ་སྡེ་བཞི་དང་དགེ་བཅུའི་དཔལ་འབྱོར་ཕུན་སུམ་ཚོགས་པས་མངོན་པར་མཐོ་བའི་སའི་ཐིག་ལེ།
དཔལ་ལྡན་ལྷུན་གྲུབ་སྟེང་གི་རྒྱལ་ཁབ་ཆེན་པོ་ཕྱོགས་ཐམས་ཅད་ལས་རྣམ་པར་རྒྱལ་བ་དང་ཉེ་བར་ཕེབས་པ་ན།
དེར་བཞུགས་པའི་བླ་མ་སློབ་དཔོན་དང༌། དབུ་ཆོས་སོགས་ཀྱི་གཙོ་བྱས་པའི་དགེ་འདུན་འདུས་པ་རྒྱ་མཚོའི་ཚོགས་དང་བཅས་པ། དཔེར་ན་སིནྡྷུ་ཝཱ་རའི་ཆུ་གཏེར་ཆེན་པོ་དལ་གྱིས་རྒྱུ་བར་བྱེད་པ་ལ།
ཁ་དོག་སྣ་ཚོགས་པའི་འཇའ་རིས་ཀྱིས་མཛེས་པར་སྤུད་པ་བཞིན་དུ་སེར་ཕྲེང་གི་བཀོད་པ་བསམ་གྱིས་མི་ཁྱབ་པ་ས་དང་ནམ་མཁའི་ཁ་དོག་ཀྱང་བསྒྱུར་བ་སྙམ་བྱེད་པའི་བསུ་བའི་ཚོགས་དང་བཅས་ཏེ་ཧོར་ཟླ་བཅུ་པའི་ཚེས་བརྒྱད་ཀྱི་ཉིན་རྒྱལ་ཁབ་ཆེན་པོ་ག་ལ་བ་དེར་ཉེར་འཚེའི་དྲི་མ་མེད་པར་བདེ་བར་ཕེབས་སོ།
།དེ་ལྟར་ཕེབས་པ་ན་ཆོས་རྒྱལ་ཆེན་པོ་སྲས་ཡུམ་བློན་འབངས་དང་བཅས་པ་རྣམས་ཀྱི་ཐུགས་ཀྱི་ཆུ་གཏེར་སྔ་ན་མེད་པའི་དད་པ་དང་སྤྲོ་བའི་རྦ་རླབས་རབ་ཏུ་གཡོས་པའི་ཁོངས་ནས།
གསོལ་བ་འདེབས་པ་དང༌། བསྔགས་པ་བརྗོད་པ་ལ་སོགས་པ་སྙན་པར་སྨྲ་བའི་གཏམ་གྱི་ལྦུ་ཕྲེང་གསར་པ་ཅི་ཡང་བྱུང་བར་གྱུར་ཏོ།
།དེའི་ཚེ་ནམ་མཁའི་ངོས་ཐམས་ཅད་ཀྱང་འཇའ་ཁ་དོག་སྣ་ཚོགས་པའི་རི་མོས་མཛེས་པར་འཁྱུད་པ་སོགས་ངོ་མཚར་བའི་ལྟས་མང་དུ་བྱུང་ངོ༌། །དེ་ནས་རིམ་བཞིན་རྒྱལ་སྲིད་ཀྱི་ཁུར་མཐའ་དག་ཡོངས་སུ་བཞེས་

པའི་རྒྱལ་ཡུམ་མཆོག་གི་མདུན། ཐོག་མའི་ཞལ་མཇལ་ལ་རོང་གི་ཚུལ་དུ་བཀྲ་ཤིས་པའི་ལྷ་རེག་གིས་ཐོག་དྲངས། སྐུ་གསུང་ཐུགས་ཀྱི་རྟེན་ཁྱད་འཕགས་རྣམས་ཀྱི་གཙོས། རིན་ཆེན་དང་པོ་ཞོ་འཁོར་ལྔ་བཅུ། རིན་ཆེན་གཉིས་པ་ཐུར་སྲང་བརྒྱ་དང་ལྔ་བཅུ་དར་རས་ལིང་སོགས་དང༌།
ཟ་འོག་གི་གོས་ཆེན་མང་པོ། གཅན་གཟན་གྱི་པགས་པའི་རིགས་སྣ་ཚོགས། མགོ་སྣམ་ཚོས་མདོག་སྣ་ཚོགས་དང༌། སྣམ་ཕྲུག་གི་རིགས་མང་པོ། རྟ་དྲེལ་ལྔ།
མཛོ་གཡག་ལྔ། ཤིང་ཐོག་གི་རིགས་སོགས་ཁྱོན་བསྡོམས་རྣམ་གྲངས་སུམ་བརྒྱ་ཙམ་དང༌། བཀྲ་ཤིས་ཆོས་རྫོང་དུ་ལྷ་སྲས་རིན་པོ་ཆེ་ལྕམ་དྲལ་གྱི་མདུན་མཇལ་རྟེན་ལ་རོང་གི་ཚུལ་དུ། དར་རས་ལིང་སོགས་དང་གོས་ཆེན་སྣ་ཚོགས།
གཅན་གཟན་གྱི་པགས་པ་མང་པོ། མགོ་སྣམ་དང་སྣམ་ཕྲུག་སྣ་ཚོགས། ཤིང་ཐོག་གི་རིགས། རྟ་དྲེལ་གཉིས་བཅས་ཁྱོན་རྣམ་གྲངས་ཞེ་གཅིག་དང༌། གཞན་ཡང་འཕྲུལ་བློན་ཆེན་པོ་རྣམས་དང༌།
ཕྱག་མཛོད་དང༌། མདུན་སྐོར་དང༌། ཚོང་དཔོན་ལ་སོགས་པ་རྣམས་དང༌། དགོན་པའི་བླ་མ་རྣམས་དང༌། དབུ་ཆོས་ལ་སོགས་པར་སོ་སོའི་གོ་བབས་དང་བསྟུན་པའི་ལ་རོང་དང༌། གནང་སྦྱིན་སོགས་གང་ལ་གང་འོས་མཛད་ཅིང༌།
ཁྱད་པར་ཟླ་བ་དེའི་ཚེས་བཅོ་ལྔའི་ཉིན་མདོ་སྨད་ཀྱི་སྐྱེ་འགྲོ་སྤྱིའི་བསོད་ནམས་ཀྱི་ཞིང་དམ་པར་རྗེ་འདི་ཇི་ལྟར་སྤྱན་དྲངས་པ་བཞིན་ཉེ་ཞོ་མེད་པར་ཕེབས་པའི་གཏང་རག་དང༌། ཆོས་རྒྱལ་རང་གི་བླའི་མཆོད་གནས་རྣམས་ཀྱི་མཆོག་ཏུ་བཀུར་བ་དང༌།
བོད་ཆེན་པོའི་ལྗོངས་ཀྱི་བསྟན་པ་སྤྱི་དང་བྱེ་བྲག་ཡོངས་ཀྱི་བདག་པོ་ཆེན་པོར་མངའ་གསོལ་བའི་ཆེད་དུ་རྗེ་འདི་སྐུ་འཁོར་གྱི་ཚོགས་དང་བཅས་པ།
ཇི་ལྟར་ཉིན་མོར་བྱེད་པ་དམར་སེར་ཐུན་མཚམས་ཀྱི་སྤྲིན་གྱི་ཕུང་པོ་གཞོན་ནུ་རབ་ཏུ་འཁྲིགས་པ་དང་ལྷན་ཅིག་དལ་གྱིས་རྒྱུ་བ་བཞིན་དུ། དཔལ་ལྡན་ལྷུན་གྲུབ་སྟེང་གི་གནྡྷོ་ལ་ཆེན་

པོར་སྤྱན་དྲངས་ཏེ། མི་འཇིགས་སེང་གེས་བཏེག་པའི་ཆོས་ཀྱི་ཁྲི་འཕང་མཐོན་པོར་ཞབས་ཀྱི་ཆུ་སྐྱེས་དམར་པོ་མངོན་པར་བཀོད་དེ་བཞུགས་སུ་གསོལ་ཞིང༌། དེ་ནས་ཐོག་མར་མདོ་སྨད་སྐྱེ་དགུའི་བདག་པོ་ཆོས་རྒྱལ་སྲས་ཡུམ་རྣམས་ཀྱི་བཞིན་གྱི་དཀྱིལ་འཁོར་དགའ་བ་བརྒྱ་ཕྲག་བརྩེགས་པའི་འཛུམ་གྱི་ཕྲེང་བ་མང་པོས་ཉེ་བར་སྒེག་པ་སྟོན་ཀའི་ཟླ་བ་ཚེས་པ་ལྟ་བུའི་སྒོ་ནས།
བཀྲ་ཤིས་པའི་རི་མོས་མཛེས་པར་འཁྱུད་པའི་ལྷ་རྫས་གངས་རིའི་མདངས་ལྡན་དང༌།
བཀྲ་ཤིས་པའི་རྫས་བརྒྱད་ལ་སོགས་པ་སྔོན་དུ་འགྲོ་བའི་སྐུ་རྟེན་དུ་རྒྱལ་བ་ཚེ་དང་ཡེ་ཤེས་དཔག་ཏུ་མེད་པའི་སྐུ་བརྙན་ལ་སོགས་པ་དང༌། གསུང་རྟེན་དུ་དེ་བཞིན་གཤེགས་པའི་བཀའ་བོད་དུ་འགྱུར་རོ་འཚལ་གྱི་པུསྟ་ཀ་བརྒྱ་དང་གསུམ།
ཐུགས་ཀྱི་རྟེན་དུ་བཀའ་གདམས་མཆོད་རྟེན་ལ་སོགས་པ་དང༌། ན་བཟའ་ཆ་ཚང་སྤུས་ཤིན་ཏུ་དག་པ། དངུལ་གྱི་འདྲེན་ཆས་ཆ་ཚང༌། དངུལ་གྱི་གསོལ་ལྟིར་ལེགས་པ།
དངུལ་ལས་གྲུབ་པའི་མཆོད་ཆ་སྣ་ཚོགས། རྡོར་དྲིལ། ཌ་མ་རུ། རྔ་དང་རོལ་སིལ་ལ་སོགས་པའི་མཆོད་ཆ་མང་པོ། ཁྱད་པར་དུ་འཕགས་པའི་གོས་ཆེན་གྱི་རིགས་མང་པོ། དར་རས་ལིང་ལ་སོགས་པ་ཤིན་ཏུ་མང་པོ།
དཀར་ཡོལ་དང་ཤེལ་གྱི་རིགས་སྣ་ཚོགས། གསེར་ཞོ་བརྒྱ། རིན་ཆེན་གཉིས་པ་ཐུར་སྲང་བཞི་བརྒྱ། རྟ་དྲེལ་ལྔ་བཅུ། མཛོ་གཡག་བརྒྱ། མ་ཧཱ་ཙི་ནའི་ཡུལ་གྱི་ལྗོན་འདབ་འཁོར་བརྒྱ།
མར་ཁལ་བརྒྱ། ནས་ཁལ་བརྒྱ་ཕྲག །གཅན་གཟན་གྱི་པགས་པ་མང་པོ། གཟིམ་གུར་ཡོལ་བ་བཅས་ཀྱི་གཙོས་གུར་གཡབ་ཁ་ཤས། ཉེར་མཁོའི་ཐབ་གདན་ཆས་ཚང་འགྲིག །ཆིབས་སྒ་དང༌། དྲེལ་སྒ་དང༌། མཛོ་སྒ་ལ་སོགས་པ་རྣམ་གྲངས་སྟོང་ཕྲག་བརྒལ་བ་འབུལ་བར་མཛད་ཅིང༌།
དེའི་རྗེས་སུ་

ཆོས་རྒྱལ་མཆོག་གི་སྐུའི་འགལ་རྐྱེན་སེལ་ཞིང་མཐུན་རྐྱེན་ཐམས་ཅད་སྒྲུབ་པའི་བླ་མ་རྣམས་དང༌། བཀའི་འཁོར་ལོས་སྒྱུར་བའི་མདུན་ན་འདོན་ཆེན་པོ་རྣམས་དང༌། ཕྱག་མཛོད་དང༌། མདུན་སྐོར་རྣམས་དང༌། ཚོང་དཔོན་དང༌།
དཔོན་སྐྱ་དང༌། ཧོར་འདྲ་ལ་སོགས་པ་རྣམས་དང༌། ལྷུན་གྲུབ་སྟེང་རང་དུ་གཉུག་མར་བཞུགས་པའི་བླ་མ་དང༌། སློབ་དཔོན་དང༌། ཆོས་ཁྲིམས་དང༌། སྤྱི་བའི་དུས་ཇ་ཁག་རྣམས་དང༌། དགེ་སློང་དང༌།
དགེ་ཚུལ་ལ་སོགས་པ་ཇི་སྙེད་ཅིག་བཞུགས་པ་རྣམས་དང༌། གཞན་ཡང་རྫོང་ཁག་ཉི་ཤུ་རྩ་ལྔའི་མངའ་འོག་ཏུ་གཏོགས་སོ་འཚལ་གྱི་བླ་མ་དང༌། མི་དཔོན་དང༌། དགོན་པ་དང༌། ཁྱིམ་བདག་འབྱོར་པ་དང་ལྡན་པ་རྣམས་ཏེ།
དེ་དག་སོ་སོ་ནས་ཀྱང་དད་པ་དང་སྤྲོ་བ་ཕུན་སུམ་ཚོགས་པའི་ལྡེ་མིག་གིས་རང་རང་གི་འབྱོར་པའི་བང་མཛོད་ཀྱི་སྒོ་འཕར་ཡངས་པོར་ཕྱེས། གཏོང་ཕོད་ཀྱི་ལག་པ་རིང་དུ་བརྐྱངས། འབུལ་བའི་དངོས་པོ་གྱ་ནོམ་པ་རི་ལྟར་སྤུངས་ཏེ།
བྱང་ཆུབ་སེམས་དཔའ་ནམ་མཁའ་མཛོད་ཀྱི་རྣམ་ཐར་ལ་ཅོ་འདྲི་བ་ལྟ་བུའི་སྒོ་ནས་བསྟན་པ་དང་འགྲོ་བ་ཐམས་ཅད་ཀྱི་མགོན་སྐྱབས་དཔུང་གཉེན་དམ་པར་ཡོངས་སུ་མངའ་གསོལ་ཏོ།
།དེ་ལྟར་བགྱིས་པའི་དགེ་བ་ཐམས་ཅད་བྱང་ཆུབ་ཀྱི་སྙིང་པོར་ཡོངས་སུ་བསྔོ་བའི་རྒྱས་འདེབས་པ་དང༌། དེར་འདུས་པའི་སྐྱེ་བོ་རྣམས་ཀྱང་ཆོས་ཀྱི་བདུད་རྩི་བླ་ན་མེད་པས་ཚིམ་པར་མཛད་དོ། །དེ་ནས་བཟུང་སྟེ་དགུང་ལོ་ཞེ་གཅིག་པ་ཤིང་གླང་ལོའི་བར་ལོ་བཅུ་གཅིག་ཁམས་སུ་བཞུགས།
སྐབས་འགར་མཁར་མདོ། དབོན་སྟོད། ཡེ་ན། རབ་བརྟན། རི་མདའ། དུང་མདོ། ཝ་ར། ཀུ་སེ། སྤོ་ལུ། སྒར་རྗེ་སོགས་སུ་ལན་ཁ་ཡར་དང༌།
ཡང་ཟུལ་ཕུ། རུ་དམ། ཡིད་ལྷུང་སྐོར། བྱེ་མ་ཐང༌། ཁྱེའོ་སྟོད་སྨད་བར་གསུམ།

ཨ་ཚེ། ཕྱག་ཚ། མང་དགེ །འཇུ། འབུམ་ཤུལ། སེ་ཤུལ་སོགས་བརྒྱུད་སྒ་སྟོད་ཕྱོགས་སུ་ཚར་གསུམ་ཙམ་བྱོན་ཞིང༌། དེ་དག་སོ་སོར་ཡང་གདུལ་བྱ་རང་རང་གི་མོས་པ་དང་མཐུན་པའི་ཐུན་མོང་བ་དང་ཐུན་མོང་མ་ཡིན་པའི་ཆོས་ཀྱི་འོད་ཟེར་ཆེན་པོ་རབ་ཏུ་བཀྱེས་ཏེ།
མ་རྟོགས་པ་དང་ལོག་པར་རྟོག་པ་ལ་སོགས་པའི་གཏི་མུག་གི་མུན་པ་སྟུག་པོ་ནི་བསལ། འདོད་ཆགས་ཀྱི་མེ་ཕུང་འབར་བ་ནི་ཞི་བར་བྱས། ཞེ་སྡང་གི་མཚོན་ཆ་རྣོན་པོ་རྣམས་ནི་ལེགས་པར་བརྟུལ་ཏེ།
འགྲོ་བ་ཆོས་ལ་མ་དད་པ་རྣམས་དད་པར་བྱས། དད་པ་རྣམས་སྨིན་པ་དང་གྲོལ་བའི་གྲོང་ཁྱེར་ཆེན་པོར་འཁྲིད་པ་སོགས་མདོར་ན་རྒྱལ་བའི་བསྟན་པ་རིན་པོ་ཆེ་ཕྱོགས་ཐམས་ཅད་དུ་དར་ཞིང་རྒྱས་པར་མཛད་དོ།
།གཞན་ཡང་དེ་སྐོར་གྱི་དགོན་པ་དང༌། ཁྱིམ་བདག་དད་པ་ཅན་རྣམས་ཀྱིས་གདན་དྲངས་པའི་ངོར་བྱོན་པ་དང༌། ལོ་བསྟར་བཞིན་མི་དབང་ཡུམ་རིན་པོ་ཆེ་དབྱར་གཟིགས་དང༌།
ཛྃ་ཐོག་ཏུ་ཐོག་སྡུད་ཕེབས་པའི་ཚེ། རྐྱེན་སེལ་གྱི་ཁྲུས་དང་ཚེ་དབང་སོགས་འབུལ་བར་ཕེབས་དགོས་པ་མ་གཏོགས། གཞན་ལྷུན་གྲུབ་སྟེང་གི་ཕན་བདེ་ཀུན་ཁྱབ་གླིང་གི་བླ་བྲང་རང་དུ་བཞུགས་ནས། གཙོ་བོར་མི་བདག་སའི་ཚངས་པ་ཆེན་པོ་སྲས་ཡུམ་རྣམས་ཀྱི་དགོངས་བཞེད་ལྟར་གྱི་དབང་རྗེས་གནང་ཁྲིད།
ལུང་ལ་སོགས་པ་གང་དགོས་རྣམས་འབུལ་བ་དང༌། ལོ་བསྟར་བཞིན་དགོན་དེའི་དྲུག་ཅུ་དང༌། འདུ་བ་ཆེན་པོ་ཞེས་པ་ངོར་ལུགས་དཀྱིལ་འཁོར་བདུན་གྱི་སྒྲུབ་མཆོད་ཚོགས་པའི་དབུ་བཞུགས་རྣམས་སྒ་སྟོད་དུ་ཕེབས་སྐབས་མ་གཏོགས་ཆག་མེད་དང༌།
གཞན་ཡང་དེ་དག་གི་བར་སྐབས་རྣམས་སུ་དོན་དུ་གཉེར་བ་སོ་སོའི་བསམ་པ་དང་མཐུན་པར།
སོ་སོར་ཐར་པའི་སྡོམ་པ་རྣམས་ཀྱི་རྩ་བ་ལྟ་བུར་གྱུར་པ་སྐྱབས་གསུམ་

འཛིན་པ་དང༌། སྣ་གཅིག་སྤྱོད་པ་དང༌། སྣ་འགའ་སྤྱོད་པ་དང༌། ཕལ་ཆེར་སྤྱོད་པ་དང༌། ཡོངས་སུ་རྫོགས་པ་དང༌། ཚངས་པར་སྤྱོད་པའི་དགེ་བསྙེན་གྱི་སྡོམ་པ་དང་བསྙེན་གནས་ལ་སོགས་པ་ཤིན་ཏུ་མང་པོ་དང༌།
བྱང་ཆུབ་མཆོག་ཏུ་སེམས་བསྐྱེད་པ་དང༌། བློ་སྦྱོང་དང༌། ཞེན་པ་བཞི་བྲལ་གྱི་ཁྲིད་ལ་སོགས་པ་ཐེག་པ་ཆེན་པོ་ཕ་རོལ་ཏུ་ཕྱིན་པའི་ཆོས་མང་པོ་དང༌། ཁྱད་པར་རིག་པ་འཛིན་པ་སྔགས་ཀྱི་སྡེ་སྣོད་ནས་བཤད་པའི་རིགས་གསུམ་སྤྱི་དང༌།
ཚེ་དཔག་མེད་དང༌། མི་འཁྲུགས་པ་ལ་སོགས་པ་བྱ་བའི་རྒྱུད་མང་པོ་དང༌། འཇམ་དཔལ་ཨ་ར་པ་ཙ་ན་ལ་སོགས་པ་སྤྱོད་པའི་རྒྱུད་དང༌། དཔལ་ངན་སོང་སྦྱོང་བ་ལ་སོགས་པ་རྣལ་འབྱོར་གྱི་རྒྱུད་དང༌།
གསང་བ་འདུས་པ་རིགས་གསུམ་དང༌། གཤེད་དམར་དང་འཇིགས་བྱེད་ལ་སོགས་པ་ཕ་རྒྱུད་ཀྱི་སྐོར་དང༌། འཁོར་ལོ་བདེ་མཆོག་དང་རྡོ་རྗེ་རྣལ་འབྱོར་མ་ལ་སོགས་པ་ཤེས་རབ་ཀྱི་རྒྱུད་དང༌།
དཔལ་ཀྱེ་རྡོ་རྗེ་ལ་སོགས་པ་གཉིས་སུ་མེད་པའི་རྒྱུད་དང༌། གཞན་ཡང་སྒྲུབ་ཐབས་བརྒྱ་རྩ་དང༌། རྒྱ་མཚོ་དང༌། སྣར་ཐང་བརྒྱ་རྩ་ལ་སོགས་པ་སྤྱི་བཀའི་སྐོར་ཏེ་དེ་རྣམས་ཀྱི་དབང་དང༌། རྗེས་གནང་དང༌།
རིག་གཏད་དང༌། བྱིན་རླབས་དང༌། ཁྲིད་དང༌། ལུང་དང༌། ལག་ལེན་ལ་སོགས་པ་མདོར་ན་རྗེ་རང་ལ་ཇི་སྙེད་ཅིག་བཞུགས་པ་རྣམས་རེ་རེ་ནས་ལན་གྲངས་མང་པོའི་བར་དུ་སྩོལ་བར་མཛད་ཅིང༌། ལྷུན་གྲུབ་སྟེང་གི་གཙོས་ཆོས་རྒྱལ་མཆོག་གི་མངའ་འོག་ཏུ་གཏོགས་པའི་ས་དགོན་ཡོད་རིགས་ཕལ་ཆེ་བར་རིམ་གཉིས་ཀྱི་ཉམས་ལེན།
ཆོ་གའི་ཕྱག་ལེན། གདངས་དབྱངས། ཐིག་རྡུལ་ཚོན། འབུད་རྡུང་དཀྲོལ་གསུམ་ཚུན་ཆད་མེད་པ་རྣམས་སྲོལ་བཏོད།
མ་དག་པ་རྣམས་དག་པར་བྱས། དག་པ་རྣམས་གོང་ནས་གོང་འཕེལ་དུ་མཛད་པ་སོགས་དཔལ་ས་

ངོར་གྱི་བསྟན་པ་ཉིན་མོ་ལྟར་མཛད་པ་ཡིན་ནོ། །དོན་འདི་རྣམས་ལ་དགོངས་ནས་རིགས་ལྡན་ཆོས་རྒྱལ་མཆོག་གིས་མཛད་པའི་རྣམ་ཐར་གསོལ་འདེབས་ལས་ཀྱང༌། ཚར་ཆེན་བླ་མའི་བཀའ་སྡོད་གནོད་སྦྱིན་ཆེས། །དཔལ་ལྡན་ས་སྐྱའི་བསྟན་བཅུད་ཚར་པ་ཡི།
།སློབ་བཤད་རིང་ལུགས་སྲིད་མཐར་འཕེལ་བརྟན་ཕྱིར། །མདོ་ཁམས་སྡེ་དགེར་འབྱོན་པར་བསྐུལ་དེར་འདུད། །སྡེ་བཞིའི་དཔལ་དང་དགེ་བཅུའི་དོན་ལྡན་ཡུལ། །འཆི་མེད་གྲུབ་པས་བྱིན་བརླབས་ཆོས་གྲྭ་ཆེ།
།ལུགས་བརྒྱའི་འདུན་ས་དཔལ་ལྡན་ལྷུན་གྲུབ་སྟེང༌། །ཆོས་ཀྱི་ཁྲི་ལ་ཞབས་པད་བཀོད་དེར་འདུད། །བླ་ཆེན་ཚུལ་མཐུན་མཛད་ཀྱང་འདོད་པས་དབེན། །སྡོམ་གསུམ་གནད་ཀྱིས་མ་འགལ་འཇིག་རྟེན་པའི།
།ཆོས་བརྒྱད་སྐྱོན་བྲལ་བསྡུ་བའི་དངོས་པོ་བཞིས། །འགྲོ་དོན་ཚུལ་བཞིན་སྐྱོང་མཛད་དེ་ལ་འདུད། །ཨ་ཏ་རོང་གི་རྒྱལ་ཁབ་སྣོད་བཅུད་ཀྱི། །སྐྱེ་དགུ་མཆོག་དམན་མཐའ་དག་གནས་སྐབས་དང༌།
།མཐར་ཐུག་ཕན་དང་བདེ་ལ་སྦྱོར་མཛད་པའི། །འབྲེལ་ཚད་དོན་ལྡན་ཆེན་པོ་དེ་ལ་འདུད། །ཅེས་སོགས་དང༌། ཡང་དེ་ཉིད་ལས། འཇམ་མགོན་བརྟན་པའི་འཁོར་ལོའི་རྡོ་རྗེའི་ལུང༌། །བེཀྩེའི་ཡེ་ཤེས་སྤྱན་གྱིས་རྟེན་འབྱུང་སྒོ།
།གཟིགས་ལ་བསླུ་བ་མེད་དེ་ཨེ་མ་ཧོ། །བདག་གི་ལྷ་སྐལ་གཅིག་ཆོག་རྒྱལ་པོར་འདུད། །བླ་མ་དགེ་བའི་བཤེས་གཉེན་འདུས་ཚོགས་ལ། །སྨིན་གྲོལ་ཟབ་རྒྱས་སྩལ་ཞིང་སྤྲོས་བཅས་ཀྱི།
།ལག་ལེན་འཁྲུལ་བསལ་ཉམས་ལེན་རིམ་པ་གཉིས། །ཡ་བྲལ་སྐྱོན་འདོན་སྲོལ་བཟང་བཏོད་ལ་འདུད། །ཅེས་སོགས་ཀྱིས་བསྔགས་པར་མཛད་དོ། །དེ་དག་གི་སྐབས་གསེང་རྣམས་སུ་ཡི་དམ་ལྷའི་ལྗགས་བསྙེན་ཟླ་བ་ཁ་ཤས་བཞུགས་པ་དང༌།
གཞན་ཡང་དེ་ཕྱོགས་ཀྱི་བླ་མ་མཁས་བཙུན་བཟང་གསུམ་

འཛོམ་པ་ཕལ་ཆེ་བ་ལས་ཀྱང་ཆོས་ཀྱི་བདུད་རྩི་ཅུང་ཟད་བཞེས་པར་མཛད་དེ། དེའང་སྐྱོ་མདའ་མཆོག་སྤྲུལ་རིན་པོ་ཆེ་ཀུན་དགའ་བསོད་ནམས་ཀྱི་དྲུང་ནས། ས་རུ་ཀུན་དགའ་དཔལ་འབྱོར་གྱི་ཡིག་ཆའི་སྟེང་ནས་གཅོད་དབང་ནམ་མཁའ་སྒོ་འབྱེད་དང༌།
ཇོ་ནང་ལོ་ཙཱ་བ་ཆེན་པོ་ཀུན་དགའ་སྙིང་པོས་ཕྱོགས་གཅིག་ཏུ་བསྒྲིགས་པའི་སྒྲུབ་ཐབས་རིན་ཆེན་འབྱུང་གནས་ནས་བཤད་པའི་ཡི་དམ་གྱི་ལྷ་ཚོགས་རྣམས་ཀྱི་རྗེས་གནང་ཡོངས་སུ་རྫོགས་པ།
ཐར་པཎ་གྱི་ཡིག་ཆའི་སྟེང་ནས་ངན་སོང་སྦྱོང་བ་རྩ་བའི་རྒྱུད་ནས་གསུངས་པའི་སྦྱོང་དཀྱིལ་བཅུ་གཉིས་ཀྱི་དབང༌། དཀོན་མཆོག་ལྷུན་གྲུབ་ཀྱིས་མཛད་པའི་སྒྲུབ་དཀྱིལ་དང་སངས་ཕུན་པའི་མཚམས་སྦྱོར་བཅས་ཀྱི་སྟེང་ནས་འཇིགས་བྱེད་རྭ་ལུགས་ལྷ་དགུའི་དབང༌།
དཔལ་ས་སྐྱ་པའི་གསེར་ཆོས་དམར་མོ་སྐོར་གསུམ་དཔེ་བུམ་རྨོར་ཆེན་རྡོ་རྗེ་འཆང་གིས་ལྗགས་བསྒྲིགས་བསྐྱངས་པ་ཚང་མའི་ལུང་དང༌།
ཞུ་ཆེན་གྱི་ཡིག་ཆའི་སྟེང་ནས་གསེར་ཆོས་འཇམ་དཔལ་ནག་པོའི་རྗེས་གནང༌། ངག་ཆོས་ཀྱི་ཡིག་ཆའི་སྟེང་ནས་འདོད་རྒྱལ་གསང་སྔགས་སྒྲའི་རྗེས་གནང༌། ཚར་ཆེན་ཆོས་ཀྱི་རྒྱལ་པོས་ལྗགས་བསྒྲིགས་བསྐྱངས་པའི་དམར་པོ་སྐོར་གསུམ་གྱི་དཔེ་བུམ་ཚང་མའི་ལུང་དང༌།
དེར་མ་ཚུད་པ་རིགས་བྱེད་ཚོགས་བདག་འདོད་རྒྱལ་གསུམ་གྱི་ཡིག་སྣ་མང་པོའི་ལུང་གསན་པ་ནི་སྡེ་དགེ་ཆོས་རྒྱལ་མཆོག་གིས་བསྒྲིགས་པའི་རྗེ་འདིའི་གསན་ཡིག་ཆེན་མོར་གསལ་བ་ལྟར་དང༌།
འཇམ་དབྱངས་མཁྱེན་བརྩེའི་དབང་ཕྱུག་གིས་མཛད་པའི་ཁྲིད་ཡིག་དང༌། ཞྭ་ལུ་མཁན་ཆེན་གྱི་འཆད་ཐབས་སོགས་ཀྱི་སྟེང་ནས་ཕྱི་རྡོ་རྗེ་བྲག་རྫོང་མ། ནང་དྲག་པོ་སྔགས་རྒོད།
གསང་བ་སེམས་ཉིད་ཡེ་ཤེས་ཀྱི་རྩལ་འདོན་པ་སྟེ་ཕྱི་ཁྲིད་ཡོངས་སུ་རྫོགས་པ་དང༌། མགོན་དཀར་ཚེ་སྒྲུབ་འཆི་

མེད་ཚེའི་བཅུད་ལེན་གྱི་ཡིག་ཆའི་སྟེང་ནས་ཉམས་ཁྲིད་ལུང་དང་བཅས་པ། ངག་ཆོས་པའི་ཡིག་ཆའི་སྟེང་ནས་གསང་སྒྲུབ་ལྷ་དགུའི་རྗེས་གནང་སྔོན་དུ་འགྲོ་བས། མཁྱེན་བརྩེས་མཛད་པའི་ཁྲིད་ཡིག་དང་ངག་ཆོས་པའི་ཁྲིད་ཡིག་བཅས་ལ་གཞི་བྱས་ཞལ་ཤེས་ཡིག་ཆུང་སོགས་ཀྱིས་བརྒྱན་ཏེ།
རྡོ་རྗེ་ནག་པོ་ཆེན་པོའི་ནང་ཁྲིད་དམ་གསང་ཁྲིད་དུ་གྲགས་པ། རྩ་གསུམ་འཁོར་ལོ་ལྔ་ལ་བརྟེན་ནས་བསྙེན་པའི་དམིགས་རིམ། འཁོར་ལོ་ལྔ་ལྡན་དང་རྡོ་རྗེའི་བཟླས་པའི་སྒོ་ནས་སྒྲུབ་པའམ་རྦད་པ།
ལས་སྦྱོར་ཐུན་མོང་བ་སྤྱི་དགྲ་སྒོས་དགྲ་བསྒྲལ་བ། ཐུན་མོང་མ་ཡིན་པ་འཁོར་ལོ་ལྔ་ལྡན་གྱི་ཁྲིད་རྣམས་ཡོངས་སུ་རྫོགས་པ་སྨིན་རྒྱས་དང༌།
རྒྱབ་རྟེན་ལུང་ལ། བདག་ཆེན་རྡོ་རྗེ་འཆང་ཆེན་པོས་བསྒྲིགས་པའི་མགོན་པོད་མེ་འབར་མའི་གླེགས་བམ། ཚར་ཆེན་ཆོས་ཀྱི་རྒྱལ་པོས་བསྒྲིགས་པའི་མགོན་པོའི་སྙན་བརྒྱུད་པུསྟི། སྐྱོ་མདའ་བ་མང་ཐོས་བསོད་ནམས་དབང་ཕྱུག་གིས་བསྒྲིགས་པའི་མགོན་པོའི་ཡང་སྐོང་གླེགས་བམ་གཉིས་དང་བཅས་པའི་ལུང༌།
སྟོབས་འཕྲོག་དབང་པོ་ཞིང་སྐྱོང་གདོང་བཞི་པའི་གསང་ཁྲིད་ཀྱི་ཡི་གེ་དབང་ཕྱུག་རབ་བརྟན་པས་མཛད་པར་ཞལ་ཤེས་ཡིག་ཆུང་སོགས་ཀྱིས་བརྒྱན་ཏེ་སྔོན་འགྲོ་དང༌།
དངོས་གཞི་འཁོར་ལོ་བཞི་ལ་བརྟེན་པའི་བསྙེན་པ་དང༌། སྒྲུབ་པ་དང༌། ཐུན་མོང་དང་ཐུན་མོང་མ་ཡིན་པའི་ལས་སྦྱོར་དང་སྤོགས་ཆོག་སོགས་ཉམས་ཁྲིད་ཟབ་མོ་ཡོངས་སུ་རྫོགས་པ་སྨིན་རྒྱས་དང༌།
རིག་འཛིན་རོལ་པའི་རྡོ་རྗེའི་གཏེར་ཆོས་གུ་རུ་དྲག་ཁྲོས་ཀྱི་དབང་བསྐུར་བ་གཏེར་གཞུང་དང༌། གཏེར་སྟོན་རང་གིས་མཛད་པའི་ཡིག་ཆ་རྣམས་ཀྱི་སྟེང་ནས་དང༌།
དཔལ་ས་སྐྱ་པའི་རྗེ་བཙུན་གོང་མ་ལྔའི་གསུང་འགའ་ཞིག་གི་ལུང་བཅས་གསན་ཏོ། །ཡང་ཞུ་དབོན་ངག་དབང་དགེ་ལེགས་ཀྱི་དྲུང་ནས། ངག་དབང་མཆོག་ལེགས་རྡོ་རྗེའི་ཡིག་ཆའི་སྟེང་ནས་

སངས་རྒྱས་ཀླུ་དབང་རྒྱལ་པོའི་རྗེས་གནང་ལུང་བཅས། དེའི་སྒོ་ནས་ཆར་འབེབས་དཔལ་ལྡན་ཆོས་སྐྱོང་གིས་མཛད་པའི་ལུང༌། ངག་དབང་བརྟན་རྡོར་དང་རྨོར་ཆེན་པའི་ཡིག་ཆའི་སྟེང་ནས་གང་བློ་མའི་རིག་གཏད་དང་ཡིག་ཆའི་ལུང་བཅས།
དཀོན་མཆོག་ལྷུན་གྲུབ་ཀྱི་ཡིག་ཆའི་སྟེང་ནས་གྲུབ་ཆེན་མི་ཏྲ་ཛོ་ཀི་ནས་བརྒྱུད་པའི་ཚེ་དཔག་མེད་དཀར་པོའི་རྗེས་གནང་ལུང་བཅས། ཐར་པཎ་གྱི་ཡིག་ཆའི་སྟེང་ནས་སྐྱེར་སྒང་ལུགས་ཀྱི་ཐུགས་རྗེ་ཆེན་པོ་གཙོ་འཁོར་གསུམ་པའི་རྗེས་གནང་ལུང་བཅས།
ལྷ་མོ་ཤྲ་མ་ཎའི་རྨི་ལམ་བརྟག་སྒྲུབ་བཀྲ་ཤིས་རྣམ་རྒྱལ་གྱིས་མཛད་པའི་ལུང༌། ཐར་པཎ་གྱི་ཡིག་ཆའི་སྟེང་ནས་པཎྜི་ཏ་ས་མནྟ་ཤྲཱི་ནས་བརྒྱུད་པའི་དབྱངས་ཅན་མ་དཀར་མོའི་རྗེས་གནང་ལུང་བཅས།
ཐར་པཎ་གྱི་ཡིག་ཆའི་སྟེང་ནས་འཇམ་དབྱངས་ཨ་ར་པ་ཙ་ན་དམར་སེར་གྱི་རྗེས་གནང་ལུང་བཅས། སངས་ཕུན་པའི་ཡིག་ཆའི་སྟེང་ནས་ཕྱག་རྡོར་གཏུམ་ཁྱུང་གི་རྗེས་གནང་ལུང་བཅས།
ཡིག་རྙིང་སྟེང་ནས་ཁྱུང་དམར་རྗེས་གནང་ལུང་བཅས། ཞུ་ཆེན་གྱི་ཡིག་ཆའི་སྟེང་ནས་ཚེ་དཔག་མེད་ལྕགས་སྡོང་མའི་དབང༌། སངས་ཕུན་ཡིག་ཆའི་སྟེང་ནས་མགོན་དཀར་རྗེས་གནང་ལུང་བཅས།
ཞུ་ཆེན་གྱི་མཛད་པའི་ཉེར་མཁོ་འགའ་ཞིག་དང༌། ས་པཎ་གྱིས་མཛད་པའི་སྣང་བ་མཐའ་ཡས་ཀྱི་བསྒོམ་དོན། ཉང་སྟོན་སྒྲུབ་པ་པོས་གཏེར་ནས་སྤྱན་དྲངས་པའི་མིག་འབྱེད་ཀྱི་གདམས་པ་དང༌། དེའི་གསལ་བྱེད་བཀྲ་ཤིས་སྟོབས་རྒྱལ་གྱིས་མཛད་པ་རྣམས་ཀྱི་ལུང་བཅས་གསན་ནོ།
།ཡང་སྡེ་དགེའི་དབུ་བླ་ཆེན་པོ་ངག་དབང་ཆོས་འབྱོར་གྱི་དྲུང་ནས། ངག་དབང་མཆོག་ལེགས་རྡོ་རྗེའི་ཡིག་ཆའི་སྟེང་ནས་གཟའ་ཡུམ་གྱི་རྗེས་གནང་ལུང་བཅས།
ཞུ་ཆེན་གྱི་ཡིག་ཆའི་སྟེང་ནས་ཕྱག་རྡོར་འགྲོ་བཟང་ལུགས་ཀྱི་རྗེས་གནང་ལུང་བཅས། ཐར་པཎ་གྱི་ཡིག་ཆའི་སྟེང་ནས་རྟ་

མགྲིན་ཟླ་རྒྱལ་ལུགས་ཀྱི་རྗེས་གནང༌། རྨོར་ཆེན་གྱི་ཡིག་ཆའི་སྟེང་ནས་དམེ་བརྩེགས་ས་ལུགས་དུད་ཀའི་རྗེས་གནང་ལུང་བཅས། དེའི་ཞལ་གདམས་ས་པཎ་གྱིས་མཛད་པ། བསོད་ནམས་ལྷུན་གྲུབ་པས་མཛད་པའི་གྲིབ་མདོས་བཅས་ཀྱི་ལུང༌།
སངས་ཕུན་པའི་ཡིག་ཆའི་སྟེང་ནས་ཁྱུང་ནག་རྗེས་གནང་ལུང་བཅས། ཚར་ཆེན་གྱིས་མཛད་པའི་རྗེས་གནང་གི་ཡི་གེ་དངོས་གྲུབ་རྒྱ་མཚོ་སོགས་ཀྱི་སྟེང་ནས་དཔའ་མགོན་ཞལ་ཁྲ་ཐུན་མོང་མ་ཡིན་པའི་རྗེས་གནང༌།
ཚར་ཆེན་ཆོས་ཀྱི་རྒྱལ་པོས་བསྒྲིགས་པའི་གུར་གྱི་མགོན་པོའི་ཆོས་སྐོར་ཁ་སྐོང་གླེགས་བམ་ཚང་མ་དང༌། ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་བཀའ་འབུམ་པོད་བཞི་དང༌།
མཁས་གྲུབ་དཔལ་ལྡན་དོན་གྲུབ་ཀྱི་བཀའ་འབུམ་པོད་གཅིག་རྣམས་ཀྱི་ལུང་དང༌། གཞན་ཡང་རྨོར་ཆེན་གྱིས་མཛད་པའི་གདུགས་དཀར་བྱད་འགྲོལ་དང༌། སློབ་དཔོན་པདྨས་མཛད་པའི་གསེར་སྐྱེམས་དང༌། མི་ཁ་དགྲ་སྒྱུར།
བདག་ཆེན་རྒྱ་གར་བས་མཛད་པའི་བསང་གཞུང་ཐུགས་རྗེ་ཚད་མེད། ཕྲིན་བཅོལ། ཁ་འཛིན། གཡང་འགུགས་སོགས་དང༌། ཨ་མེས་ཞབས་ཀྱིས་མཛད་པའི་ཆོས་སྲུང་སྤྱིའི་བསང་མཆོད། ཨ་རཱ་གས་མཛད་པའི་ཀླུ་གསང་ལ་སོགས་པའི་ལུང་བཅས་གསན་ཏོ།
།ཡང་མེ་ཉག་རི་ཁུད་མཆོག་སྤྲུལ་རིན་པོ་ཆེ་ཀུན་དགའ་མཁས་གྲུབ་དབང་པོའི་དྲུང་ནས། ངག་དབང་ཆོས་གྲགས་དང་ཀུན་དགའ་ཚུལ་ཁྲིམས་བཅས་ཀྱི་ཡིག་ཆའི་སྟེང་ནས་འཇམ་དབྱངས་དང་ས་པཎ་སྦགས་ཏེ་སྒྲུབ་པའི་བྱིན་རླབས་ལུང་བཅས།
དཀོན་མཆོག་ལྷུན་གྲུབ་ཀྱི་ཡིག་ཆའི་སྟེང་ནས་མི་གཡོ་བ་དཀར་པོའི་རྗེས་གནང་ལུང་བཅས། དཀོན་ལྷུན་ཡིག་ཆའི་སྟེང་ནས་གཉན་སྒྲོལ་ཡན་ལག་དྲུག་པའི་རྗེས་གནང་མཚན་བརྒྱའི་ལུང་དང་བཅས་པ་གསན།
རོང་པོ་བླ་མ་ཤེས་རབ་ཆོས་བཟང་ལས། ལྷ་བཙུན་རིན་ཆེན་རྒྱ་མཚོའི་ཡིག་ཆའི་སྟེང་

ནས་འཇིགས་བྱེད་སྔགས་བཏུའི་རྗེས་གནང༌། ངོར་ནས་བརྒྱུད་པ་ལྟར་གྱི་འཇིགས་བྱེད་རྭ་པོད་དང༌། དཔལ་པོད་གཉིས་དང༌། ངོར་ཆེན་རྡོ་རྗེ་འཆང་གིས་མཛད་པའི་ཞི་བ་ལས་བདུན། རྭ་ལོའི་ཤོག་དྲིལ་གཞིར་བཞག་སྟེ་བྲིས་པའི་རྟོགས་གསུམ་འཁྲུལ་འཁོར་རྟོགས་གསུམ་གྱི་ཆོ་གའི་ཆིངས་ངོར་ཆེན་གྱི་གསུང་བཞིན་རིན་ཆེན་བློ་གྲོས་ཀྱིས་བྲིས་པ།
འཁྲུལ་འཁོར་གྱི་མན་ངག་རིན་ཆེན་གྲུབ་ཀྱིས་མཛད་པ་བཅས་ཀྱི་ལུང་དང༌།
ཀཿཐོག་དགེ་རྩེའི་མཆོག་སྤྲུལ་རིན་པོ་ཆེ་ཚེ་དབང་མཆོག་གྲུབ་ལས། སློབ་དཔོན་རིན་པོ་ཆེར་གསོལ་འདེབས་ལེའུ་བདུན་མ་དང༌། བར་ཆད་ལམ་སེལ་སོགས་ཀྱི་ལུང་འགའ་ཞིག་དང༌། མཁར་ནང་བླ་མ་རིན་པོ་ཆེ་ལས།
མཁས་གྲུབ་སངས་རྒྱས་ཕུན་ཚོགས་ཀྱིས་མཛད་པའི་ཉེར་མཁོ་འགའ་ཞིག་གི་ལུང་དང༌། ས་ཁོ་བླ་མ་དམ་པ་བསོད་ནམས་ཡེ་ཤེས་ལས། ཐར་པཎ་གྱི་ཡིག་སྟེང་ནས་གསེར་ཆོས་སེང་གདོང་སྔོན་མོའི་རྗེས་གནང་ལུང་བཅས་དང༌།
དགོན་ཆེན་བླ་མ་ཀུན་དགའ་བསམ་ཆུང་ལས། ཐར་པཎ་གྱི་ཡིག་ཆའི་སྟེང་ནས་དམེ་བརྩེགས་ལྗང་ནག་གི་རྗེས་གནང་ལུང་བཅས། འཇིགས་བྱེད་དྲག་པོའི་སྦྱིན་སྲེག་གི་ལུང་སོགས་དང༌། ས་སྐྱ་བླ་མ་ཡེ་ཤེས་ཕུན་ཚོགས་ལས།
སངས་ཕུན་པས་མཛད་པའི་མཎྜལ་བཞི་ཆོག་དང༌། ཀུན་བློས་མཛད་པའི་གུར་མགོན་དཀར་པོའི་ཚེ་སྒྲུབ་སོགས་ཀྱི་ལུང་དང༌། བླ་མ་འཇམ་དཔལ་དགེ་ལེགས་ལས། ཞུ་ཆེན་གྱི་ཡིག་ཆའི་སྟེང་ནས་གཙུག་ཏོར་འབར་བའི་རྗེས་གནང་བྱད་འགྲོལ་ལུང་དང་བཅས་པ།
ཞུ་ཆེན་གྱིས་མཛད་པའི་ཁ་འབར་དཀར་མོའི་འཆི་སླུའི་ལུང་བཅས་དང༌། གཞན་ཡང་ཡིད་ལྷུང་ཨ་འཛི་བླ་མ་ངག་དབང་ཆོས་གྲགས། དགེ་ལུགས་རབ་འབྱམས་པ་བློ་བརྟན།
རབ་འབྱམས་པ་ཡེ་ཤེས་མཁས་མཆོག །སྐྱེ་དགུ་དགོན་གྱི་དྭའུ་བླ་མ་ཀུན་དགའ་རབ་

བརྟན། དབོན་སྟོད་ཆོས་རྗེ་བསོད་ནམས་སེང་གེ་སོགས་ལས་ཀྱང་ཆོས་འབྲེལ་རེ་ཙམ་གསན་པ་ཡིན་ནོ། །རྒྱ་མཚོའི་གཏིང་དང་ཀུན་གསལ་གྱི། །མཐའ་བཞིན་ཁྱོད་ཀྱི་ཡོན་ཏན་ནི། །དཔག་ནུས་མིན་པའི་གྲགས་པ་ཡིས།
།སྲིད་ཞིའི་སྒྲ་གཞན་ཟིལ་གྱིས་མནན། །དེ་ཚེ་རྣམ་ཐོས་བུའི་འབྱོར་པར། །འགྲན་པའི་སྡེ་བཞི་དགེ་བཅུ་ཡིས། །མངོན་པར་སྒེག་པའི་རྒྱལ་ཁབ་ནས། །མི་བདག་ས་ཡི་ཚངས་པ་དེས། །ཆོས་ཀྱི་དབང་ཕྱུག་སྤྱན་འདྲེན་པའི།
།ཕོ་ཉའི་ཚོགས་རྣམས་ལྷགས་པ་དང༌། །ལྷན་ཅིག་འབྱོན་པར་བསྐུལ་བ་ནི། །དྲི་ཟའི་རྒྱུད་མངས་ལྟ་བུར་སྙན། །ཚ་བས་ཉེན་པར་བསིལ་ཡབ་དང༌། །འདོད་ལྡན་ཚོགས་ལ་ནོར་ཇི་བཞིན། །རྒྱལ་དང་རྒྱལ་བའི་སྲས་པོ་རྣམས།
།གཞན་གྱི་དོན་ལ་ཤིན་ཏུ་དགྱེས། །དེ་སླད་ངལ་དང་རང་དོན་ནི། །བཞི་མདོའི་རྩྭ་བཞིན་ཁྱད་བསད་ནས། །པདྨའི་མཚོ་ལ་ངང་མོ་ལྟར། །རྒྱལ་པོའི་ཕོ་བྲང་དམ་པར་གཤེགས། །ཡིད་འཕྲོག་ལྷ་ཡི་རྫས་རྣམས་ཀྱང༌།
།སྐྱེངས་བྱེད་མཆོད་པ་སྣ་ཚོགས་དང༌། །བཅས་ཏེ་ཆོས་ཀྱི་ཁྲི་འཕང་རྩེར། །ལྷ་མིའི་མགོན་དུ་མངའ་རབ་གསོལ། །དེ་ནས་ཆོས་ཀྱི་མེ་ཆེན་པོས། །འཁོར་བའི་བུད་ཤིང་ཚོགས་བསྲེགས་ཤིང༌།
།ཐར་པ་མཆོག་གི་ལམ་བཟང་ནི། །ཉིན་བཞིན་ཀུན་ཏུ་གསལ་བར་བྱས། །ཁྱོད་ནི་རིས་སུ་མེད་པ་ཡི། །བསྟན་པའི་སྲོག་ཤིང་གཅིག་པུ་སྟེ། །མཐའ་ཀླས་ལུས་ཅན་ཐམས་ཅད་ཀྱི། །ཕན་བདེའི་རྩ་ལག་དམ་པར་གྱུར།
།ཐོས་བསམ་སྒོམ་པའི་གཟིངས་ཆེན་གྱིས། །ཤེས་བྱའི་རྒྱ་མཚོ་བརྒལ་ཟིན་ཀྱང༌། །ད་དུང་ཀློག་དང་སྤོང་བ་ལ། །བུང་བས་སྦྲང་རྩི་ལེན་བཞིན་འཇུག། །།གསུམ་པ་འབྲེལ་ཚད་དོན་དང་ལྡན་པའི་ཆེད་དུ་དབུས་གཙང་དག་པའི་ཞིང་དུ་ཆིབས་ཀྱི་ཁ་ལོ་བསྒྱུར་ཏེ་རྣམ་དཀར་གྱི་ཕྲིན་ལས་ཇི་ལྟར་མཛད་པའི་ཚུལ་ནི།
སྤྱིར་ཆོས་རྗེ་འདི་ནི་མཁྱེན་བརྩེ་ནུས་གསུམ་སོགས་ཀྱི་

ཡོན་ཏན་བསམ་གྱིས་མི་ཁྱབ་པ་དང་ལྡན་པས། སྐྱེ་བོ་རྟོག་དཔྱོད་ཅན་རྣམས་ཀྱིས་ཉིན་རེ་བཞིན་དུ་བརྟགས་ཀྱང༌། དེའི་ཡོན་ཏན་གྱི་ཚོགས་ནི་ཇེ་ཆེ་ཇེ་ཆེར་གྱུར་པ་ལས། ནམ་ཡང་མཐའ་རྟོགས་པར་མི་ནུས་པ་ཞིག་སྟེ།
དེ་ལ་བརྟེན་ནས་བོད་ཆེན་པོའི་ལྗོངས་ཀྱི་སྐྱེ་འགྲོ་ཐམས་ཅད་ཀྱི་གཙུག་གི་ནོར་བུས་བཏུད་ཅིང༌། རང་རང་གི་བདོག་པའི་དངོས་པོ་རྣམས་ཕངས་པ་མེད་པར་རྗེ་འདིའི་ཕྱག་ཏུ་གཏོང་བ་སོགས་ལོངས་སྤྱོད་ཀྱི་འབུལ་བ་ཤིན་ཏུ་རྒྱ་ཆེ་བ་བྱུང་ཡང༌།
རང་དོན་དུ་མངོན་པར་ཞེན་པ་ཅུང་ཟད་ཀྱང་མི་མངའ་སྟེ། གཅིག་ལ་དཔེར་མཚོན་ན། སྐབས་ཤིག་ཟ་འོག་གི་གོས་ཆེན་གྱ་ནོམ་པ་འགའ་ཞིག་འབྱོར་བར། ཞབས་འབྲིང་བ་རྣམས་ཀྱིས་འདི་ལ་ན་བཟའ་ཞིག་བཟོས་ན་ལེགས་ཚུལ་ནན་གྱིས་ཞུས་པར།
རྗེ་འདིའི་ཞལ་ནས། རང་རེའི་ནོར་འདི་གཤིན་གསོན་གྱི་དད་རྫས་ཤ་སྟག་ཡིན་པས། ཧབ་ཐོབ་ཏུ་ལོངས་སྤྱད་མི་རུང༌། དེས་ན་འདི་ལ་ཐོག་མར་དཀོན་མཆོག་གི་རྟེན་གྱི་དྲུང་དུ་མཆོད་པའི་ཡོ་བྱད་གང་ཐོན་ཞིག་བགྱིས་ཏེ།
དེའི་ལྷག་འཕྲོ་ཕྲན་བུ་བྱུང་ཚེ་གོས་འདྲ་བཅོས་ན་ལས། དེ་མིན་ལོངས་སྤྱད་ཆོག་རྒྱུ་མིན་གསུངས་ནས་མཆོད་པའི་ཡོ་བྱད་བཟོས་པ་སོགས་རང་དོན་དུ་ཏིལ་འབྲུ་ཙམ་ཡང་མི་འཛིན།
དེར་མ་ཟད་རང་ཉིད་བཟང་པོར་བསྒྲུབ་པའི་ཆེད་དུ་དགོས་མེད་ཀྱི་ཐབས་སྐྱོང་དང༌། རྙེད་པས་རྙེད་པ་ཚོལ་བ་དང༌། རབ་ཏུ་བྱུང་བའི་ཡོ་བྱད་ཀྱིས་ཁྱིམ་པ་རྣམས་ཀྱི་སེམས་འཛིན་པ་ལ་སོགས་པ་ལོག་པའི་འཚོ་བ་དང༌།
མ་དག་པའི་སྦྱིན་པས་རང་གཞན་ཐམས་ཅད་ཉེས་དམིགས་ཆེན་པོར་སྦྱོར་བའི་སྐྱེ་བོ་ངན་པའི་སྤྱོད་ཚུལ་མཐའ་དག་རྒྱང་རིང་དུ་དོར་བར་མཛད་དེ།
དཔེར་མཚོན་ན། སྐབས་འགར་ཆོས་རྒྱལ་ཆེན་པོ་སྲས་ཡུམ་རྣམས་རྗེ་འདིའི་བཞུགས་གནས་ཕན་གླིང་བླ་བྲང་དུ་བཀའ་ཆོས་ཞུ་བར་ཕེབས་པའི་ཚེ། ཐམས་ཅད་ཀྱིས་གསོལ་ཇ་རེ་དང༌། བཞེས་

འབྲས་རེ་ཙམ་ཞུས་ན་ལེགས་ཚུལ་ཟེར་ཡང༌། རྗེ་འདིའི་ཞལ་ནས། སྤྱིར་འཇིག་རྟེན་གྱི་ཁམས་སུ་དགེ་ལེགས་རྒྱ་ཆེན་པོ་འབྱུང་བ་དང༌། ཁྱད་པར་ཆོས་རྒྱལ་མཆོག་གི་གཙོས་ལྗོངས་འདིར་འཁོད་པའི་སྐྱེ་འགྲོ་ཀུན་ལ་བདེ་སྐྱིད་རྒྱ་ཆེན་པོ་འབྱུང་བའི་བསམ་སྦྱོར་དང་རྟག་ཏུ་མ་བྲལ་བ་དགོས་པར་འདུག
།དེ་མིན་རང་རེ་གྲྭ་རྐྱང་གི་ཁ་ཟས་ཁོང་རྒྱལ་པོ་ཆེན་པོས་གསོལ་ཉན་མེད་གསུངས་ནས་གསོལ་ཇ་ཞུ་བ་ཙམ་ཡང་མི་མཛད་ཅིང༌།
དུས་རྒྱུན་དུའང་ལས་བྱེད་པ་རྣམས་ལ་སྦྱིན་བདག་གི་དད་རྫས་འདི་རྣམས་ཆུད་ཟོས་སུ་མ་སོང་བར་དགོས་པའི་ཞལ་ཏ་རེ་ཙམ་གནང་བ་ལས། གཏིང་ནས་ཕྱག་རྫས་ལ་འཛིན་པ་མེད་པའི་སྟོབས་ཀྱིས་གཟིགས་རྟོག་སོགས་ནི་མཛད་མ་གྲུབ་པར་སྣང༌།
ཕྱག་མཛོད་རྟེན་བཟང་པ་ཡོན་ཏན་རྒྱ་མཚོའང་ཕྲན་བུའི་ཚགས་ཞན་པ་ལྟ་བུས། འབུལ་བ་བྱུང་ཚོད་ཙམ་ཞིག་གི་འབྱོར་སྟོབས་ནི་མེད་པར་མངོན། གང་ལྟར་ཡང་ཕྱག་ཏུ་བྱུང་བའི་དངོས་པོ་ཐམས་ཅད་ཡུལ་མཆོག་ཏུ་གྱུར་པ་བླ་མ་དང་མཆོག་གི་དྲུང་དུ་མཆོད་འབུལ་དང༌།
བསྟན་པ་དང་སེམས་ཅན་གྱི་ཆེད་དུ་གཏོང་བ་ལ་ཕངས་པ་ཅུང་ཟད་ཀྱང་མེད་པའི་ཁར་ཐུགས་དགྱེས་ཚོར་ཆེན་པོ་མཛད་ཅིང༌།
དེའི་སྟོབས་ཀྱིས་སྔ་ཕྱིར་སྐུ་གསུང་ཐུགས་ཀྱི་རྟེན་བཞེངས་པ་ལ། དངུལ་སྲང་ལྔ་བཅུ་ལས་གྲུབ་པའི་འཇམ་དབྱངས་དཀར་པོའི་སྐུ་དང༌། གསེར་ཟངས་ལས་གྲུབ་པའི་བྱང་སེམས་ཉེ་བའི་སྲས་བརྒྱད་ལ་སོགས་པའི་གསེར་སྐུ་དུ་མ་དང༌།
སྨན་འདམ་ལས་གྲུབ་པའི་སྐུ་ཁ་ཤས། གསུང་རྟེན་དུ་གླེགས་བམ་བྲིས་མ་པོད་བཅོ་ལྔ་ཙམ་དང༌། སྤར་མ་སྤུས་ཤིན་ཏུ་དག་པ་པུསྟ་ཀ་བདུན་ཅུ་སྐོར་དང༌། ཐུགས་ཀྱི་རྟེན་དུ་ཁང་བུ་བརྩེགས་པའི་མཆོད་རྟེན་སོགས་བཞེངས་ཏེ།
རབ་ཏུ་གནས་པའི་ཆོ་ག་རྣམ་པར་དག་པའི་སྒོ་ནས་བྱིན་རླབས་ཀྱི་དཔལ་འབར་བར་མཛད་པ་དང༌། དུས་རྒྱུན་དུའང་ཕན་གླིང་བླ་བྲང་དུ་དགེ་བཤེས་བཟང་གྲས་སྐོར་གྱིས་བླ་མ་

མཆོད་པ་དང༌། ཡི་དམ་གྱི་ལྷ་མང་པོའི་སྒྲུབ་མཆོད་དང༌། རྒྱལ་བའི་བཀའ་འགྱུར་རིན་པོ་ཆེ་གསུང་སྒྲོགས་དང༌། ཆོས་སྲུང་རྣམས་ལ་སྐོང་ཕྲིན་སོགས་ནར་མར་མཛད་པ་དང༌། ལྷུན་གྲུབ་སྟེང་རང་དུའང་སྔོན་མཁན་ཆེན་དཔལ་ལྡན་ཆོས་སྐྱོང་གི་སྐུ་དུས་ནས་བཟུང་སྟེ་སྲོལ་དོད་པ་ལྟ་བུའི་ཧོར་ཟླ་བཅུ་གཉིས་པའི་གནམ་གང་ཉིན།
དྲུག་འདུའི་དབུ་བཞུགས་སུ་ཡིན་གྱི་གཙོས་འདུས་ཚོགས་སྤྱིར་ཚེ་ཆོག་དང༌། མགོན་ཁང་ཁག་རྣམས་སུ་སྐོང་བ།
ཆོས་སྒྲོགས་པ་མང་པོས་གསུང་རབ་བཀླག་པ། དེར་འདུས་པའི་རྙིང་མའི་བླ་མ་དགེ་སློང་སྔགས་པ་བཅས་ལ་ཡོན་འབུལ་དང་རྣམ་གཞག་སོགས་གང་ཟབ་རེ་གཏོད་བའི་རྒྱུན་མཆིས་པ་རྣམས་ཀྱང་མ་ཆག་པར་ཡར་ལྡན་དུ་མཛད་ཅིང༌།
དེར་མ་ཟད་སྐབས་སྐབས་སུ་ལྷུན་གྲུབ་སྟེང་དང༌། ཉེ་སྐོར་གྱི་དགོན་ཁག་རྣམས་སུ་མང་འགྱེད་སོགས་སྩལ་བ་དང༌། ཁྱད་པར་རྗེ་འདི་ཁམས་སུ་ཕེབས་ནས་ལོ་བཞི་སོང་བའི་མཚམས་ས་རྟ་ལོར་རང་དང་གཞན་གྱི་རྒྱུད་ལ་བསོད་ནམས་དང་ཡེ་ཤེས་ཀྱི་ཚོགས་ཡོངས་སུ་རྫོགས་པའི་ཕྱིར་དུ་ཕྱག་རྫས་ཇི་ཡོད་ཐམས་ཅད་བསྐུར་ཏེ།
གཙོ་ཆེར་ས་ངོར་གྱི་བླ་མ་རྣམས་སུ་འབུལ་བ་དང༌། དགོན་པར་མང་འགྱེད་གང་ཟབ།
གཞན་རིས་སུ་མེད་པའི་དགོན་ཁག་ཡོངས་ལ་བསྙེན་བཀུར་སྟོབ་པའི་ཆེད་དུ། མཛོད་པ་ཡོན་ཏན་རྒྱ་མཚོ་དཔོན་འཁོར་རྣམས་བརྫོང་བརྡའ་གནང་བ་བཞིན། ཕྱག་མཛོད་པས་ཀྱང་རྭ་སྒྲེང་ནས་བཟུང་སྟེ་དཔལ་ལྡན་ས་སྐྱའི་བར་གྱི་རིས་སུ་མེད་པའི་བླ་མ་སོ་སོར་འབུལ་བ།
རྟེན་གསུམ་ཡོངས་ལ་མཆོད་འབུལ། དགོན་སྡེ་རྣམས་སུ་མང་འགྱེད་སོགས་དཔྱིས་ཕྱིན་པར་བསྒྲུབས་ཏེ་བར་ཆད་མེད་པར་སྐུ་དྲུང་དུ་འབྱོར།
ས་རྟ་ལོ་དེར་ལྷ་སྲས་རིན་པོ་ཆེ་ཚེ་དབང་རྡོ་རྗེ་རིག་འཛིན་པའང་མདོ་སྨད་སྐྱེ་དགུ་ཡོངས་ཀྱི་བདག་པོ་ཆེན་པོར་ཆོས་རྒྱལ་གོང་མ་རིམ་

བྱོན་གྱི་གསེར་ཁྲིར་མངའ་གསོལ་བའི་ཚེའང༌། རྗེ་འདིས་ལེགས་འབུལ་གྱི་ཚོགས་རྒྱ་ཆེ་བ་དང༌། བཅོམ་ལྡན་འདས་ཚེ་དཔག་ཏུ་མེད་པའི་དབང་བསྐུར་བ་ལ་སོགས་པའི་སྒོ་ནས་འཕྲལ་ཡུན་ཀུན་ཏུ་དགེ་ལེགས་རྒྱ་ཆེར་འབྱུང་བ་དང་བཀྲ་ཤིས་པར་མཛད་ཅིང༌།
གཞན་ཡང་ལྕགས་ལ་ནས་བཙུན་མོ་རིན་པོ་ཆེ་རྒྱལ་ཁབ་ཏུ་བཞེས་པ་ལ་སོགས་པའི་ཚེའང༌། རྗེ་འདིས་ཐབ་གསོས་ལ་སོགས་པ་རྒྱ་ཆེར་སྩལ་ཞིང༌། ལེགས་ཚོགས་རྒྱ་ཆེར་འབྱུང་བའི་རྟེན་འབྲེལ་སོགས་ཀྱང་བསྒྲིག་པར་མཛད་དོ།
།དེ་རྗེས་ཕྱག་རྫས་ཡོད་རིགས་རྣམས་དབུས་གཙང་གི་བླ་མ་དགེ་འདུན་རྣམས་ལ་བསྙེན་བཀུར་སྟོབ་པ་དང༌། རྗེ་རང་ཡང་སྐུ་ཚེའི་མཇུག་འདིར་ཨེ་ཝྃ་ཆོས་ལྡན་དུ་བཞུགས་ནས་ཐུགས་དམ་ལ་རྩེ་གཅིག་ཏུ་སྒྲིལ་བཞེད་ཀྱིས།
ཆོས་རྒྱལ་ཆེན་པོ་སྲས་ཡུམ་རྣམས་སུ་དགོངས་ཁྲོལ་ནན་ཆགས་ཀྱིས་ཞུ་བར་མཛད་པས། ཤིང་གླང་ལོར་བོད་དུ་འབྱོན་ཆོག་པའི་ཞལ་བཞེས་ཐོབ་པར་བརྟེན།
རིམ་གྱིས་བོད་དུ་ཕེབས་ཆས་ཀྱི་སྐོར་རྣམས་སྟ་གོན་མཛད་པ་དང༌། དོན་གཉེར་རྣམས་ཀྱིས་ཞུས་པའི་ཆོས་ཀྱི་འཕྲོ་རྣམས་ཀྱང་རྫོགས་པར་སྩལ་བ་དང༌། སྦྱིན་བདག་དད་པ་ཅན་རྣམས་ཀྱིས་ཁྱིམ་དུ་གདན་དྲངས་པ་རྣམས་སུ་བྱོན་ཏེ་རང་རང་གི་རེ་བའི་ཡོལ་གོ་ཐམས་ཅད་ལེགས་པར་བཀང་བ་དང༌།
ལྷུན་གྲུབ་སྟེང་དུའང་མང་འགྱེད་ཁ་ཤས་ཀྱི་ཐོག་བཟང་གོས་ཡུག་སྦམ་གྱི་འཕན་དང༌། སྤོས་འཛིན་དང༌། མཆོད་ཀོང་བརྒྱ་རྩ་ལ་སོགས་པའི་སྦྱོར་འཇགས་མཛད་པ་དང༌།
ཉེ་སྐོར་གྱི་དགོན་ཁག་རྣམས་སུ་མང་འགྱེད་དང༌། གཞན་ཡང་རྟེན་གསུམ་རིགས་ལ་མཆོད་འབུལ་དང༌། ཆོས་སྐྱོང་ལ་སྐོང་བ་དང༌། ཡུལ་ལྷ་གཞི་བདག་རྣམས་ལ་བསང་མཆོད་སོགས་རྒྱས་པར་མཛད།
ཆོས་རྒྱལ་ཆེན་པོ་ཡབ་ཡུམ་སྲས་རྣམས་ནས་ཀྱང་ཕེབས་

བརྫོང་དང་འབུལ་བ་སོགས་གྱ་ནོམ་པ་མཛད་ཅིང༌། གཞན་ཡང་འཕྲུལ་བློན་ཆེན་པོ་རྣམས་དང༌། ཕྱག་མཛོད་དང༌། མདུན་སྐོར་ལ་སོགས་པ་རྣམས་དང༌། ལྷུན་གྲུབ་སྟེང་གི་གཙོས་དགོན་ཁག་སོ་སོའི་བླ་མ་དབུ་ཆོས་ལ་སོགས་པ་དང༌།
ཁྱིམ་བདག་དད་པ་ཅན་རྣམས་ནས་ཀྱང་ཕེབས་བརྫོང་གི་ཚོགས་ཟབ་པར་ཕུལ་ཞིང༌། ཕར་ཡང་ཆོས་རྒྱལ་ཆེན་པོ་སྲས་ཡུམ་རྣམས་སུ་ཁམས་བདེའི་འབུལ་ཚོགས་རྒྱ་ཆེ་བ་དང༌། གཞན་ཡང་བཀའི་བློན་ཆེན་སོགས་ཀྱི་གཙོས་སོ་སོར་ཁམས་བདེ་དང༌།
གནང་སྦྱིན་སོགས་གང་ལ་གང་དགོས་རྣམས་ཞིབ་པར་མཛད་ཅིང༌། དེ་དུས་མི་དབང་ཡུམ་རིན་པོ་ཆེ་ནས་དགོངས་པ་རྩ་ཁྲོལ་ལྟ་བུ་བྱུང་རུང༌། ཆོས་རྒྱལ་ལྷ་སྲས་རིན་པོ་ཆེ་ནས་རྗེ་འདིའི་ཕྱག་ལ་འཇུས་ཏེ།
སྤྱན་ཆབ་མང་དུ་གསིལ་ཞིང༌། སླར་ངེད་ནས་གདན་འདྲེན་མཁན་ཞིག་བཏང་འོང་བས། དེ་དུས་ངེས་པར་ཕེབས་དགོས་པའི་བཀའ་ནན་ཤིན་ཏུ་ཆེ་བར་བརྟེན། རྗེ་འདིས་ཀྱང་དེ་བཞིན་བགྱིད་པའི་ཞལ་བཞེས་ལྟ་བུ་ཞིག་མཛད་དགོས་བྱུང་བར་སྣང༌།
གང་ལྟར་དགུང་ལོ་ཞེ་གཅིག་ཏུ་སོན་པ་ཤིང་གླང་ཧོར་ཟླ་ལྔ་པའི་ནང་སྟོབས་ཀྱི་འཁོར་ལོས་སྒྱུར་བ་ཆོས་རྒྱལ་ཆེན་པོ་སྲས་ཡུམ་རྣམས་ནས་ཆིབས་སྐྱེལ་གྱི་ཚོགས་རྒྱ་ཆེན་པོ་དང་བཅས་ཏེ་ཆིབས་བཏེག
།ཆོས་རྒྱལ་མཆོག་ནས་ཀྱང་དབུས་གཙང་བར་གྱི་ཕེབས་སྐྱེལ་དང༌། ཆིབས་ཁར་སྤོམ་ཁའི་ཀུན་དགའ་བསྟན་འཛིན་དཔོན་གཡོག་རྣམས་གཏོང་བར་མཛད། དེ་ནས་རིམ་གྱིས་ལམ་བར་དུ་འཁོད་པའི་འགྲོ་བ་རྣམས་ལའང་ཆོས་དང་ཟང་ཟིང་སོགས་ཅི་རིགས་པར་སྩལ་ཏེ་བྱང་ལམ་བརྒྱུད་བྱོན།
ཐོག་མར་འབྲོམ་སྟོན་རྒྱལ་བའི་འབྱུང་གནས་ཀྱིས་བཏབ་པའི་ཆོས་གྲྭ་ཆེན་པོ་བྱང་རྭ་སྒྲེང་དུ་ཕེབས་ཏེ།
རྭ་སྒྲེང་ཁྲི་ཆེན་རིན་པོ་ཆེར། སྐུ་གསུང་ཐུགས་

རྟེན་གྱི་གཙོས་པའི། ཇ་འཁོར་བདུན། རྟ་གཅིག །དྲེའུ་གཅིག །གཞན་ཡང་དར་རས་ལིང་གོས་ཆེན་གཅན་གཟན་གྱི་པགས་པ་སོགས་ཚན་གྲངས་མང་པོ་དང༌། རྭ་སྒྲེང་ཏཱ་བླ་མ་སོགས་ལའང་ཇ་སར་སོགས་གང་ཟབ་མཛད། དེར་བཞུགས་པའི་རྟེན་གསུམ་ཁྱད་དུ་འཕགས་པ་རྣམས་ལ་བརྒྱ་མཆོད་རྣམ་པ་ལྔ་དང༌།
སྙན་དར་ལ་སོགས་པ་གང་ཟབ་དང༌། དགོན་པར་མང་ཇའི་བསྙེན་བཀུར་བཅས་མཛད་ནས། སྟག་ལུང་པ་བཀྲ་ཤིས་དཔལ་གྱི་གདན་ས་ཆེན་པོ་སྟག་ལུང་གི་ཆོས་གྲྭར་ཕེབས་ཏེ།
སྟག་ལུང་བླ་མ་རིན་པོ་ཆེར། ལྗོན་འདབ་འཁོར་ལྔ་ལ་སོགས་པའི་འབུལ་བ་ཚན་གྲངས་ཁ་ཤས་དང༌། རྟེན་གསུམ་ཡོངས་ལ་མཆོད་འབུལ། དགོན་པར་མང་ཇ་བཅས་མཛད་ནས། རོང་སྟོན་སྨྲ་བའི་སེང་གེ་ཤཱཀྱ་རྒྱལ་མཚན་གྱིས་བཏབ་པའི་ཆོས་གྲྭ་ཆེན་པོ་དཔལ་ནཱ་ལེནྡྲར་བྱོན།
དེར་བཞུགས་པའི་བླ་མ་རྣམས་ལ་འབུལ་བ་གང་ཟབ་དང༌། རྟེན་གསུམ་རྣམས་ཀྱི་དྲུང་དུ་མཆོད་འབུལ། དགོན་པར་མང་འགྱེད་བཅས་མཛད།
དེ་ནས་དར་ལུང་གཉན་གྱི་ཕོ་བྲང་དང༌། རྡོ་རྗེའི་གནས་ཆེན་བྲག་ཡེར་པ་རྣམས་ཀྱང་དད་པའི་སྤྱན་གྱིས་ལེགས་པར་མཇལ་ཏེ་མཆོད་པའི་སྒོ་འཕར་ཡངས་པོར་ཕྱེ་བ་དང་ལྷན་ཅིག་བསྟན་འགྲོ་ཡོངས་ལ་སྨན་པའི་སྨོན་ལམ་གྱི་ལྗོན་པའང་རྒྱས་པར་མཛད་དོ།
།དེ་ནས་ཆོས་དང་ལོངས་སྤྱོད་ཀྱི་དཔལ་འབྱོར་བསམ་གྱིས་མི་ཁྱབ་པ་རྒྱུན་ཆད་མེད་པར་འབྱུང་བའི་གནས། ཡུལ་དབུས་འགྱུར་འཆང་གི་ལྟེ་བ་ལྷ་ལྡན་དུ་ཕེབས་ཏེ།
ཐོག་མར་འཕགས་པ་འཇིག་རྟེན་དབང་ཕྱུག་མིའི་ཟོལ་གྱི་རྣམ་པར་རོལ་པ་རྒྱལ་དབང་ཐམས་ཅད་མཁྱེན་པ་ལུང་རྟོགས་རྒྱ་མཚོའི་མཚན་དཔེའི་དཀྱིལ་འཁོར་མཇལ་བ་དང་ལྷན་ཅིག །མཎྜལ་སྐུ་གསུང་ཐུགས་རྟེན་གྱི་དོད་དངུལ་ཊམ་སྲང་ལྔ།
གསོལ་ཇ་དང་བཞེས་འབྲས་ཀྱི་དོད་ཊམ་སྲང་གསུམ། རིན་ཆེན་གཉིས་པ་ཊམ་སྲང་

བརྒྱ། མ་ཧཱ་ཙི་ནའི་ཡུལ་གྱི་ལྗོན་འདབ་འཁོར་དྲུག་ལྔ་བཅུ་སྐོར། རྟ་དྲེལ་དྲུག་ཙམ་དང༌། གཞན་ཡང་དར། རས། ལིང༌། གོས་ཆེན། སྤུ་ཤུན་སོགས་ཚན་གྲངས་རབ་ཏུ་མང་པོ་ཕུལ་ཞིང༌། ཆོས་ཀྱི་འཁོར་ལོས་སྒྱུར་བ་སྲིད་སྐྱོང་ཀུན་བདེ་གླིང་རྟ་ཚག་རྗེ་དྲུང་རིན་པོ་ཆེའི་མདུན་དུའང༌།
མཎྜལ་སྐུ་གསུང་ཐུགས་རྟེན་གསོལ་ཇ་བཞེས་འབྲས་ཀྱི་དོད་དངུལ་ཊམ་སྲང་བརྒྱད། རིན་ཆེན་གཉིས་པ་ཊམ་སྲང་ལྔ་བཅུ། ལྗོན་ཇ་འཁོར་དྲུག་ཉེར་ལྔ།
རྟ་དྲེལ་གསུམ་གྱི་གཙོས་དར། རས། ལིང༌། གོས་ཆེན། པགས་པའི་རིགས་སྣ་ཚོགས་སོགས་ཚན་གྲངས་རབ་ཏུ་མང་པོ་ཕུལ་བར། འབུལ་སློག་ཏུུ་ ན་བཟའ་ལ་སོགས་པའི་གནང་ཆ་རྒྱ་ཆེ་བ་དང༌།
ཡར་ལམ་གྱི་ལམ་ཡིག །དོས་རྟ། རྩྭ་ཤིང་སོགས་ཕོན་ཆེ་བ། ཇ་ཁྲལ་རྩ་ཆག་སོགས་གཟིགས་སྐྱོང་བླ་ན་མེད་པ་སྩལ། གཞན་ཡང་གླིང་ཁག་སོ་སོའི་བླ་མ་རྣམས་དང༌། དགའ་ལྡན་ཁྲི་ཆེན་རིན་པོ་ཆེ་སོགས་སུ་འབུལ་བ་གང་ཟབ་དང༌།
བཀའི་བློན་ཆེན་རྣམས་དང༌། སྤྱི་ཁྱབ་མཁན་པོ་དང༌། རྩེ་ཤོད་ཀྱི་གསོལ་གཟིམ། མགྲོན་གཉེར་རྣམས་དང༌། ལྷ་ས་བླ་བྲང་གི་ཕྱག་མཛོད་དང༌། གཉེར་ཚང་དང༌། རྩེའི་ཕྱག་མཛོད་དང༌། གཉེར་ཚང་དང༌།
མི་དཔོན་དང༌། རྩྭ་གཉེར་དང༌། ཤིང་གཉེར་སོགས་ལའང་གོ་བབས་དང་བསྟུན་པའི་མཇལ་རྟེན་དང༌། ཇ་སར་སོགས་གང་ལ་གང་འོས་མཛད་ཅིང༌། ཁྱད་པར་ལྷ་དང་བཅས་པའི་འཇིག་རྟེན་ཀུན་གྱི་མཆོད་སྡོང་བླ་ན་མེད་པ་སྟོན་མཆོག་ཤཱཀྱའི་རྒྱལ་པོའི་སྐུ་བརྙན་རྣམ་པ་གཉིས་ཀྱི་གཙོ་བྱས་པའི་ཕྱོགས་དེར་རྟེན་གསུམ་ཇི་སྙེད་བཞུགས་པ་རྣམས་ལ་ཞལ་གསེར་གསོལ་བ་དང༌།
སྟོང་འཁུན་གྱི་ཡུལ་ནས་འཐོན་པའི་དར་གོས་ཀྱི་ཁྱད་པར་སྣ་ཚོགས་པའི་སྙན་ཤལ་དང༌།
ཇོ་ཤཱཀ་རྣམ་གཉིས་ཀྱི་དྲུང་དུ། མེ་ཏོག་དང༌། བདུག་སྤོས་དང༌། མར་མེ་དང༌། དྲི་

མཆོག་དང༌། ཞལ་ཟས་རྣམས་རེ་རེ་ནས་སྟོང་ཕྲག་ཏུ་ལོངས་པའི་མཆོད་འབུལ་ཤིན་ཏུ་བཟང་བ། ལྷ་ཁང་གཞན་རྣམས་སུའང་མཆོད་འབུལ་གང་རྒྱས་དང༌། རྩེ་རྣམ་རྒྱལ་གྲྭ་ཚང༌། གླིང་ཁག་གསུམ་གྱི་གྲྭ་ཚང༌། ཚེ་ཆོག་གླིང༌།
འབྲས་སྤུངས་འདུས་སྤྱི། དེའི་ནང་གསེས་གླིང་ཁང་ཚན། སེ་ར་འདུས་སྤྱི། དེའི་ནང་གསེས་ཏྲེའོ་ཁང་ཚན། དགའ་ལྡན། རྒྱུད་སྟོད་སྨད། རྨེ་རུ། བཞི་སྡེ་སོགས་སུ་མང་ཇ་ཟབ་རྒྱས་དང༌། ལྷ་ས་བླ་བྲང་གི་ཕྱག་མཛོད་པར་སྨོན་ལམ་ཆེན་མོར་མང་ཇ་གཅིག་གི་བསྙེན་བཀུར་ཞུ་རྒྱུའི་དོད་རྣམས་ཕུལ་ཏེ་ལྷ་ལྡན་ནས་ཆིབས་བཏེག་སྟེ།
སྙེ་ཐང༌། ར་བ་སྟོད། རོང་བྱམས་ཆེན་སོགས་ལམ་བར་གྱི་དགོན་ཁག་རྣམས་སུའང་མང་འགྱེད་དང༌།
རྟེན་གསུམ་རྣམས་ལ་མཆོད་འབུལ་སོགས་རྒྱས་པར་མཛད་ནས་གཞིས་ཀ་རྩེར་བྱོན། བཀྲ་ཤིས་ལྷུན་པོར་པཎ་ཆེན་ཐམས་ཅད་མཁྱེན་པ་རྗེ་བཙུན་བློ་བཟང་དཔལ་ལྡན་བསྟན་པའི་ཉི་མའི་གསེར་ཞལ་རིན་པོ་ཆེ་མཇལ་བ་དང་ཆབ་ཅིག་འབུལ་བར་མཎྜལ་སྐུ་གསུང་ཐུགས་རྟེན་གསོལ་ཇ་བཞེས་འབྲས་དོད་ཊམ་སྲང་བརྒྱད།
དར། རས། ལིང༌། གོས་ཆེན། སྤུ་ཤུན། མཆོད་ཆ་སོགས་ཚན་གྲངས་མང་པོ་དང༌། ལྗོན་ཇ་འཁོར་དྲུག་སུམ་ཅུ།
རྒྱ་དངུལ་ཐུར་སྲང་ལྔ་བཅུ། རྟ་དྲེལ་གསུམ་ཙམ་དང༌། ཞབས་པད་མདུན་དུའང་ཇ་འཁོར་ལྔ་ལ་སོགས་པའི་འབུལ་བ་དང༌། གཞན་ཡང་རྩེའི་གསོལ་གཟིམ། མགྲོན་གཉེར། ཕྱག་མཛོད་སོགས་ལའང་འདྲིས་ཟབ་དང་སྟུན་པའི་ཇ་སར་གང་འཚམས།
ཁྱད་པར་དགོན་དེའི་རྟེན་གསུམ་ཡོངས་ལ་གསེར་གསོལ་དང་མཆོད་འབུལ་གང་རྒྱས། དགོན་པར་མང་ཇའི་བསྙེན་བཀུར་དང༌། དེའི་ནང་གསེས་རྒྱ་ཁང་ཚན་པར་མང་ཇ་དང་ཇ་གསར་སོགས་ཟབ་པར་མཛད་ནས།
ཧོར་ཟླ་དགུ་པའི་གཟའ་ཚེས་མཆོག་ཏུ་དགེ་བའི་ཉིན། ཨེ་ཝྃ་པའི་བླ་ཁག་ཁང་ཚན་དང་བཅས་པའི་ཆིབས་བསུ་

དང༌། ཐབ་བསུ་དང༌། ཁྱད་པར་དགེ་འདུན་འདུས་པའི་ཚོགས་ཀྱི་སེར་ཕྲེང་གི་བཀོད་པ་མཚར་ཞིང་ཡིད་དུ་འོང་བ་སྐྱེ་བོ་རྣམས་ཀྱི་མིག་གི་བདུད་རྩི་ཟླ་མེད་པར་གྱུར་པ་དང་བཅས་ཏེ་ཨེ་ཝྃ་ཆོས་ལྡན་དུ་བདེ་བར་ཕེབས་སོ།
།དེ་ནས་ཀྱང་རིམ་གྱིས་ཐོག་མར་ཨེ་ཝྃ་བླ་བྲང་གཞུང་དུ། མཁན་ཆེན་ལས་ཐོག་པ་མདོ་སྔགས་སྨྲ་བའི་ཁྱུ་མཆོག་བསོད་ནམས་དཔལ་འབྱོར་གྱི་དྲུང་དུ། སྐུ་གསུང་ཐུགས་ཀྱི་རྟེན་དང༌། མཆོད་ཆའི་སྐོར་སྣ་ཚོགས།
ཇ་འཁོར་ཉེར་ལྔ། རྟ་དྲེལ་ལྔ། མཛོ་གཡག་ཁ་ཤས། གཞན་ཡང་དར། རས། གོས། ལིང༌། སྤུ་ཤུན་སོགས་ཚན་གྲངས་མང་དུ་ཕུལ་ལོ། །བླ་བྲང་ཕུན་ཚོགས་ཁང་གསར་དུ་བསྟན་པའི་སྣང་བྱེད་དམ་པ་ཞབས་དྲུང་རིན་པོ་ཆེ་ངག་དབང་བློ་གྲོས་བཟང་པོ་པ་དང༌།
ཀླུ་ལྡིངས་བླ་བྲང་དུ་ཞབས་དྲུང་རིན་པོ་ཆེ་ངག་དབང་བསྟན་པའི་རྒྱལ་མཚན་པ་དང༌། ཕན་བདེ་ཁང་གསར་དུ་ཞབས་དྲུང་རིན་པོ་ཆེ་དཔལ་ལྡན་རིན་ཆེན་ཆོས་མཛོད་བཅས་སོ་སོའི་མདུན་དུའང་སྐུ་གསུང་ཐུགས་རྟེན་དང༌།
མཆོད་ཆའི་སྐོར་མང་པོ། ཇ་འཁོར་བཅོ་ལྔ་རེ། རྟ་དྲེལ་གསུམ་རེ། མཛོ་གཡག་ཁ་ཤས་རེ། གཞན་ཡང་ཚན་གྲངས་མང་དུ་ཕུལ་ཞིང༌། ཐར་རྩེ་རང་དུའང་རྣམ་དཀར་མཆོད་ཐེབས་ཀྱི་རྟེན་དུ་དམིགས་པའི་འབུལ་བར་སྐུ་གསུང་ཐུགས་རྟེན་དང༌།
མཆོད་ཆ་སོགས་བཅའ་ལག་གི་རིགས་མང་པོ། ལྗོན་འདབ་འཁོར་བརྒྱ། རིན་ཆེན་གཉིས་པ་ཐུར་སྲང་བརྒྱ། རྟ་དྲེལ་ཉི་ཤུ་སྐོར་དང༌།
ཁང་སེར་དབོན་ཤཱཀྱ་ཕུན་ཚོགས་པ་དང༌། དཔོན་སློབ་ལས་ཐོག་པ་དཔལ་ལྡན་ཆོས་ཀྱི་རྒྱལ་མཚན་བཅས་ལའང༌། སོ་སོར་ལྗོན་འདབ་འཁོར་རེ་དང༌། རྟ་རེས་གཙོས་པའི་ཚན་གྲངས་ཁ་ཤས་དང༌། ཁྱད་པར་ཨེ་ཝྃ་པའི་ལྷ་ཁང་ཁག་ཐམས་ཅད་དུ་མཆོད་འབུལ་དང༌།
གསེར་གསོལ་དང༌། མཛོད་གོས་ཡུག་མང་པོའི་སྙན་དར་སོགས་ཤིན་ཏུ་ཟབ་པ་དང༌། གཙུག་

ལག་ཆེན་པོར་དགེ་འདུན་བརྒྱད་བརྒྱ་སྐོར་བཞུགས་པ་ཐམས་ཅད་ལ་ཟླ་བ་ཕྱེད་ལྷག་ཙམ་གྱི་བར་དུ་བསྙེན་བཀུར་སྟོབ་པར་མཛད་དེ། དེའང་ཕྱེད་དངུལ་འགྱེད་དང༌། ཕྱེད་ཇ་འགྱེད་དུ་མཛད་པའི་དངུལ་འགྱེད་ལ་གྲྭ་པ་རེར་དངུལ་སྐར་ལྔ་དང༌།
ཊམ་ཕྱེད་དང༌། ཞོ་རེ་རྣམས་སྤེལ་མ་མཛད་ཅིང༌། ཇ་འགྱེད་ནི་ཆུང་མཐའ་ཡང་ཉིན་རེར་དགེ་འདུན་ཉི་ཤུ་རེ་ལ་ཇ་སྦག་རེ་ལས་ཕྱིར་མ་ལྷུང་བར་མཛད་དོ། །གཙུག་ལག་ཁང་དེར་ཡང་སྟོང་འཁུན་གྱི་ཡུལ་ནས་འཐོན་པའི་གོས་ཆེན་གྱི་འཕན་དང༌།
བླ་བྲེ་ལ་སོགས་པ་མཆོད་པའི་ཡོ་བྱད་འགའ་ཞིག་སྦྱོར་འཇགས་མཛད་པ་དང༌། ཁང་ཚན་བཅུ་གསུམ་པོ་ཐམས་ཅད་ལའང་ཇ་གསར་དང༌། རང་རང་གི་སྐོང་བརྒྱ་ཚོགས་སྐབས་འཕར་ཇའི་བསྙེན་བཀུར་ཞུས་ཐོག
།ཁང་ཚན་ཆེ་ཆུང་གི་བབས་དང་བསྟུན་པའི་གཏན་གཞག་གྱ་ནོམ་པ་དང༌། གཞན་ཡང་བླ་ཁག་སོ་སོའི་ཕྱག་གཉེར་ལ་སོགས་པའི་ལས་ཚན་རྣམས་དང༌། དགོན་པའི་ཆོས་ཁྲིམས་དང༌།
ཐར་རྩེ་རང་གི་ལས་ཚན། གྲྭ་ཚང་སོགས་དང༌། ངོར་ཆོས་ཀྱི་མི་སེར་ལ་སོགས་པར་ཇ་གསར་དང༌། གནང་སྦྱིན་སོགས་སྐབས་སུ་གང་བབས་མཛད་ནས། ཧོར་ཟླ་བཅུ་གཉིས་པའི་མཇུག་ཏུ་དཔལ་ལྡན་ས་སྐྱར་བྱོན་ཏེ།
སྐྱབས་གཅིག་མཚུངས་ཟླ་མ་མཆིས་པ་འཇམ་མགོན་དབང་སྡུད་སྙིང་པོ་ཡབ་སྲས་རྣམས་ཀྱི་གསེར་ཞལ་རིན་པོ་ཆེ་མཇལ་བ་དང་ལྷན་ཅིག་ས་སྐྱ་གཞུང་གི་འབུལ་བར། མཎྜལ་སྐུ་གསུང་ཐུགས་རྟེན། མཆོད་ཆ་དང་ཐབ་ཆ་སོགས་ཟང་ཟིང་གི་དངོས་པོ་རྒྱ་ཆེ་བ།
ལྗོན་ཇ་འཁོར་བརྒྱ། རིན་ཆེན་གཉིས་པ་ཐུར་སྲང་བརྒྱ། རྟ་དྲེལ་ལྔ་བཅས་དང༌། འཇམ་མགོན་དབང་སྡུད་སྙིང་པོ་སྐུ་སྒེར་འབུལ་བར། ཇ་འཁོར་བརྒྱད་དང༌། ཆིབས་གཅིག་གི་གཙོས་པའི་དངོས་ཆས་མང་པོ།
གདུང་སྲས་རིན་པོ་ཆེ་པདྨ་བདུད་འདུལ་དབང་ཕྱུག །ངག་

དབང་ཀུན་དགའ་རིན་ཆེན། མགོན་པོ་དངོས་གྲུབ་དཔལ་འབར། འཇམ་མགོན་ཀུན་དགའ་རྒྱལ་མཚན་ཏེ་སྐུ་མཆེད་བཞི་དང༌། རྗེ་བཙུན་མ་འཆི་མེད་བསྟན་པའི་ཉི་མ་གཙོས་པའི་རྗེ་བཙུན་མ་རྣམས་དང༌། ལྷ་ཁང་མཁན་རིན་པོ་ཆེ་དང༌།
ཞབས་པད་བཅས་ཀྱི་སྐུ་སྒེར་སོ་སོར་ཡང་འབུལ་བ་གང་ཟབ་དང༌། གཞན་ཡང་གསོལ་གཟིམ་མགྲོན་གཉེར་སོགས་ལས་ཚན་ཐམས་ཅད་ལའང་འདྲིས་ཟབ་དང་བསྟུན་པའི་ཇ་གསར་སོགས་སྐབས་སུ་གང་བབས་དང༌། ཁྱད་པར་དུའང་སྐྱེ་དགུ་ཐམས་ཅད་ཀྱི་ཕན་བདེའི་རྩ་ལག་དམ་པར་གྱུར་པའི་བདེ་བར་གཤེགས་པའི་རྟེན་གསུམ་ངོ་མཚར་ཅན་བྱིན་རླབས་ཀྱི་གཟི་འོད་འབར་བ་རྣམས་ཀྱི་མདུན་དུ་མཆོད་པའི་དངོས་པོ་བཟང་ཞིང་རྒྱ་ཆེ་བ་དང༌།
ཆོས་སྡེ་ལྷོ་བྱང་རྣམས་སུ་བཞུགས་པའི་དགེ་འདུན་ཇི་སྙེད་མཆིས་པ་རྣམས་ལ་མང་ཇ་དང་གྲལ་འགྱེད་སོགས་ཟབ་པར་མཛད་ནས་ངོར་དུ་བྱོན། ཞྭ་ལུ་ཆོས་སྡེ་དང༌། རྒྱལ་རྩེ་དཔལ་འཁོར་ཆོས་སྡེ་སོགས་ཉེ་སྐོར་གྱི་དགོན་ཁག་ཕལ་མོ་ཆེར་མང་འགྱེད་སོགས་སྟོབ་པ་དང༌།
ཐར་རྩེ་རང་གི་ལྷ་ཁང་རྣམས་སུ་རབ་ཏུ་གནས་པའི་ཆོ་ག་རྒྱས་པར་མཛད་པ་སོགས་རྣམ་དཀར་གྱི་ཕྲིན་ལས་ཁོ་ནས་དུས་འདའ་བར་མཛད་དོ། །དེ་ནས་དགུང་ལོ་ཞེ་གཉིས་པ་མེ་སྟག་ལོའི་ཧོར་ཟླ་བདུན་པའི་ནང་མང་མཁར་ཆུ་ཚན་དུ་བྱོན།
དེ་ཞོར་རྟིང་སྐྱེས་སོགས་སུའང་ཕེབས་ཏེ། དེ་ཕྱོགས་ཀྱི་དགོན་པ་ཕལ་ཆེ་བར་མང་ཇའི་བསྙེན་བཀུར་སོགས་མཛད་ནས་ངོར་དུ་བྱོན།
རྗེ་རང་གི་སྐུའི་དབོན་བདག་ཅག་གི་རྣམ་འདྲེན་དམ་པ་མཚན་བརྗོད་པར་དཀའ་བ་དོན་གྱི་སླད་དུ་མཚན་ནས་སྨོས་ན་བྱམས་པ་ཀུན་དགའ་བསྟན་འཛིན་དང༌། རྣལ་འབྱོར་འཇམ་དཔལ་བཟང་པོ་གཉིས་ལ་གསུང་ངག་རིན་པོ་ཆེ་ཚོགས་བཤད་དང༌།
སློབ་བཤད་

ཀྱི་གཙོས་པའི་བཀའ་ཆོས་ཕལ་ཆེ་བ་བུམ་པ་གང་བྱོའི་ཚུལ་དུ་སྩལ་བར་མཛད་དོ། །དོན་འདི་ལ་བརྟེན་ནས་རིགས་ལྡན་ཆོས་རྒྱལ་མཆོག་གིས་མཛད་པའི་གསོལ་འདེབས་ལས་ཀྱང༌། དགའ་ལྡན་གནས་ནས་ཐུབ་པས་མ་ཕམ་མགོན།
།རྒྱལ་ཚབ་བཀོད་པ་ཇི་བཞིན་རིགས་ཀྱི་དབོན། །ཟུང་ལ་མདོ་རྒྱུད་ཆོས་ཀྱི་བསྟན་པ་གཏད། །ཉིད་དང་རྟོགས་པ་མཉམ་པར་མཛད་ལ་འདུད། །ཅེས་གསུངས་པར་མཛད་དོ། །གསེར་འགྱུར་རྩི་ཡི་ཐབས་མཁས་ཀྱིས། །ལྕགས་རྣམས་གསེར་དུ་བསྒྱུར་བ་བཞིན།
།སྡུག་བསྔལ་སྐྱེད་བྱེད་སྒྱུ་མའི་ནོར། །བསོད་ནམས་ཕུང་པོར་བསྒྲུབ་པའི་སླད། །བརྩོན་འགྲུས་ཤིང་རྟ་ལ་ཆིབས་ནས། །དབུས་གཙང་དག་པའི་མཁར་བགྲོད་དེ། །སྣ་ཚོགས་མཆོད་པའི་འོད་ཟེར་གྱིས།
།ཡངས་པའི་ལྗོངས་འདི་དོག་པོར་བྱས། །དེ་ཚེ་འབྲེལ་ཚད་ཐམས་ཅད་ཀྱི། །ཚོགས་གཉིས་པད་ཚལ་རྒྱས་པ་དང༌། །ལྷན་ཅིག་མུ་མེད་འཁོར་བ་ཡང༌། །མཐའ་དང་ལྡན་པའི་གོ་སར་བཀོད།
།དཔག་བསམ་ལྗོན་དང་འདྲེན་པ་ཁྱོད། །འདོད་དགུ་ཡོངས་སུ་སྦྱིན་པ་སྟེ། །དེ་ནི་བེམས་པོའི་རང་བཞིན་དང༌། །མགོན་ཁྱོད་མཁྱེན་པའི་བདག་ཉིད་ཅན། །གང་གི་ཐུགས་སྲས་ཟུང་དག་ལ། །ཆོས་ཀྱི་བདུད་རྩི་རབ་སྩལ་ཏེ།
།ལྷར་བཅས་འཇིག་རྟེན་ཐམས་ཅད་ཀྱི། །མཆོད་སྡོང་བླ་ན་མེད་པར་བསྒྲུབས།། །།བཞི་པ་སླར་ཡང་བོད་ཆེན་པོའི་ལྗོངས་སུ་བྱོན་ནས་འགྲོ་དོན་ཇི་ལྟར་མཛད་པའི་ཚུལ་ནི། དེ་ནས་མེ་མོ་ཡོས་ཀྱི་ལོར་མདོ་ཁམས་སྡེ་དགེའི་རྒྱལ་ཁབ་ནས།
ཆོས་རྒྱལ་ཆེན་པོ་ཚེ་དབང་རྡོ་རྗེ་རིག་འཛིན་པས་རྗེ་འདི་སྤྱན་འདྲེན་པར་ཨུ་ཚེ་ཚེ་རིང་དར་རྒྱས་དཔོན་འཁོར་རྣམས་ཆེད་དུ་བཏང་བ་བཞིན། ཁོང་རྣམས་ཀྱང་བར་ཆད་མེད་པར་འདིར་འབྱོར་ཏེ།
ཁམས་ཕྱོགས་སུ་ཕེབས་དགོས་པའི་ཞུ་བ་ནན་ཏན་གྱི་སྙིང་པོར་བགྱིས་ཏེ་ཕུལ་བ་སོགས་གང་

ཅིར་མི་འབྱོན་ཐབས་མེད་དུ་གྱུར་པར་བརྟེན། སླར་ཡང་དཔལ་ལྡན་ས་སྐྱར་སྐོར་ཙམ་བྱོན་ཏེ། བདག་ཆེན་འཇམ་པའི་དབྱངས་ཡབ་སྲས་རྣམས་ཀྱི་གསེར་ཞལ་མཇལ་བ་སོགས་ཞིབ་པར་མཛད་ནས་ངོར་དུ་བྱོན། ཕེབས་ཆས་ཀྱི་སྐོར་རྣམས་ཉེར་བསྡོགས་མཛད་པ་དང༌།
དཀོན་མཆོག་ལ་མཆོད་འབུལ་དང༌། ཆོས་སྲུང་ལ་སྐོང་ཕྲིན་དང༌། ལྷ་བསང་སོགས་མཛད་པ་དང༌། གཞན་ཡང་ཆོས་དང་ཟང་ཟིང་གི་གནང་ཆ་དང༌། ལུགས་གཉིས་ཀྱི་ཞལ་ཏ་སོགས་གང་ལ་གང་དགོས་རྣམས་སྩལ་ཏེ།
དགུང་ལོ་ཞེ་བཞིར་སོན་པ་རྣམ་བྱུང་གི་ལོའི་ཧོར་ཟླ་དྲུག་པའི་ཚེས་གསུམ་གྱི་ཉིན་དཔལ་ཨེ་ཝྃ་ཆོས་ལྡན་ནས་ཆིབས་སྐྱེལ་གྱི་ཚོགས་རྒྱ་ཆེ་བ་དང་བཅས་ཏེ་ཆིབས་བཏེག །བཀྲིས་ལྷུན་དུ་པཎ་ཆེན་ཐམས་ཅད་མཁྱེན་པར་མཇལ་ཕྱག་ཞུ་བ་སོགས་ཞིབ་པར་མཛད།
དེ་སྐབས་མགུལ་ཆམ་ལྟ་བུས་སྐུ་ཁམས་མ་བདེ་བ་ཕྲན་བུ་ཞིག་བྱུང་བ། རིམ་གྱིས་བསྙུན་ཚབས་ཇེ་ལྕིར་སོང་སྟེ་འུ་ཡུག་ཏུ་ཟླ་བ་གཅིག་ཙམ་འགོར།
དེ་ནས་བསྙུན་གདངས་ཏེ་ལྷ་ལྡན་དུ་བྱོན། རྒྱལ་དབང་ཐམས་ཅད་མཁྱེན་པ་ལུང་རྟོགས་རྒྱ་མཚོ་དང༌། མཚུངས་བྲལ་སྲིད་སྐྱོང་རིན་པོ་ཆེ་སོགས་སུ་མཇལ་ཕྱག་ཞུ་བ་སོགས་མཛད། དེ་སྐབས་དོས་གཏོང་ཉེས་ལྟ་བུས་མི་སེར་རྣམས་དང༌།
ཨུ་ཚེ་ཚེ་རིང་དར་རྒྱས་གཉིས་ཟློས་གཞི་ཅུང་ཟད་བྱུང་བའི་རྐྱེན་གྱིས་ཟླ་གཅིག་ཙམ་ཐོགས། དེ་ནས་རིམ་གྱིས་བྱོན་ཏེ་ནག་ཆུར་ཕེབས་པ་ན། བར་ཆད་ཀྱི་རྣམ་པས་ཁ་ཆར་དྲག་པོ་ཉིན་གྲངས་མང་པོའི་བར་དུ་རྒྱུན་ཆད་མེད་པར་ཉིན་མཚན་སྦྲེལ་ཏེ་བབས་པ་དང༌།
རྗེ་འདིའང་ཞབས་འབམ་ལྟ་བུའི་བསྙུན་གཞི་ཚབས་ཆེན་ཞིག་གིས་སྐུ་ལྟེམ་པར་བརྟེན། དེར་ཡང་ཟླ་བ་གཉིས་ཙམ་འགོར།
ཁ་ཆར་གྱིས་མི་ཟོག་ཁ་ཤས་ལྔ་པའི་ལམ་དུ་གྱུར། གཞན་རྣམས་གྲང་རེག་གིས་ཁ་ཟས་ཟ་བ་ཙམ་ཡང་མི་འོང་བ་ལ། རྗེ་འདི་ནི་བསྐལ་པ་དཔག་ཏུ་མེད་པ་

ནས་བརྩོན་འགྲུས་ཀྱི་ཕ་རོལ་ཏུ་ཕྱིན་པའི་སྟོབས་ཀྱིས་བསྙུན་ཟུག་དང༌། གྲང་ངར་ཇི་ཙམ་ཆེའང་ཞལ་འདོན་དང༌། ཐུགས་དམ་གྱི་རིགས་རྣམས་ལ་སྔར་ལས་ཀྱང་བརྩོན་པར་མཛད་པས་རིམ་གྱིས་བསྙུན་གཞི་ལས་གྲོལ་བ་དང༌།
ཁུ་འཕངས་ཀྱི་རྒྱུན་ཡང་ཆད་པར་གྱུར་པ་ན་ཆིབས་ཀྱི་ཁ་ལོ་བསྒྱུར། མཛོད་པ་ཡོན་ཏན་རྒྱ་མཚོ་པའང་རླུང་འབམ་ལྟ་བུའི་ནད་ཀྱིས་མནར་ཏེ་མཐར་དུས་ཀྱི་ཆོས་ཉིད་དུ་གྱུར། དེའི་ཚབ་ཏུ་འབའ་དབོན་ཀུན་དགའ་ཡེ་ཤེས་པ་བསྐོས་ཏེ་རིམ་གྱིས་བྱོན།
དེ་ནས་སྡེ་དགེ་ཆོས་རྒྱལ་མཆོག་གི་སྔ་ཕྱིར་ཆིབས་བསུའི་ཚོགས་རྒྱ་ཆེ་བ་དང༌། དགོན་པའི་སེར་ཕྲེང་གི་ཚོགས་བསམ་གྱིས་མི་ཁྱབ་པ་དང་བཅས་ཏེ་ས་སྦྲུལ་ཧོར་ཟླ་དང་པོའི་ཚེས་བརྒྱད་ཉིན་དཔལ་ལྡན་ལྷུན་གྲུབ་སྟེང་གི་ཆོས་གྲྭ་ཆེན་པོར་ཕེབས་སོ།
།དེ་ནས་ཆོས་རྒྱལ་ཆེན་པོ་འཁོར་དང་བཅས་པ་རྣམས་ནས་དབུ་ཐོན་ལ་སོགས་པའི་ལེགས་འབུལ་རྒྱ་ཆེ་བ་དང༌།
ཕར་ཡང་ལ་རོང་སོགས་གང་དགོས་རྣམས་སྩལ། ཁྱད་པར་ཆོས་རྒྱལ་ཆེན་པོ་ཚེ་དབང་རྡོ་རྗེ་རིག་འཛིན་པས་གསུང་ངག་རིན་པོ་ཆེ་ལ་སོགས་པའི་ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པ་བཞིན་ཞལ་གྱིས་བཞེས་ཏེ།
ཟང་ཟིང་མེད་པའི་བྱམས་པ་དང༌། འཁོར་བ་ལས་སྒྲོལ་འདོད་ཀྱི་སྙིང་རྗེ་ཆེན་པོའི་ལྡེ་མིག་གིས། ཟབ་པ་དང་རྒྱ་ཆེ་བའི་ཆོས་ཀྱི་སྒོ་འཕར་ཡངས་པོར་ཕྱེས་ཏེ། ཤིན་ཏུ་ཟབ་པ་གསུང་ངག་རིན་པོ་ཆེ་སློབ་བཤད་ཀྱི་སྨིན་གྲོལ་ཆ་ལག་ཡོངས་སུ་རྫོགས་པ་དང༌།
དཔལ་ས་སྐྱ་པའི་གསེར་ཆོས་རྣམས་དང༌། ཆོས་སྐྱོང་ཆེ་ཆུང་ལ་སོགས་པའི་དབང༌། རྗེས་གནང་ཁྲིད་ལུང་ལ་སོགས་པ་དང༌། གཞན་ཡང་སྒྲུབ་ཐབས་བརྒྱ་རྒྱམ་དང༌།
སྦྱོང་དཀྱིལ་བཅུ་གཉིས་སོགས་མདོར་ན་རྗེ་རང་གིས་གསན་པའི་ཆོས་ཕལ་ཆེ་བ་སྩལ་ཏེ། །དགུང་ལོ་ཞེ་བདུན་པའི་བར་གཙོ་བོར་དངུལ་མདའ་དགོན་ཆེན་རང་དུ་བཞུགས། འོན་ཀྱང་གོ་འཇོའི་ཕྱོགས་སུ་ལན་

གཅིག་ཕེབས་ནས་དེ་ཕྱོགས་ཀྱི་འགྲོ་བ་རྣམས་སྨིན་གྲོལ་ལ་བཀོད། ལྕགས་མོ་ལུག་གི་ལོར་རང་བྱོན་བཙུན་མོ་རིན་པོ་ཆེ་ལས་ལྷ་སྲས་རིན་པོ་ཆེ་དམ་ཚིག་རྡོ་རྗེ་ཚེ་རིང་རྣམ་རྒྱལ་པ་སྐུ་འཁྲུངས་པར། ཆོས་རྒྱལ་ཡབ་རིན་པོ་ཆེ་ནས་ཁོང་པའི་སྙིང་ལྟ་བུའི་གཅེས་སྤྲས་མཛད་པར་བརྟེན།
ཉིན་རེ་བཞིན་ལྷ་སྲས་རིན་པོ་ཆེར་ཚེ་དཔག་མེད་ལྷ་དགུའི་དབང༌། རྟ་མགྲིན། ཕྱག་རྡོར། སོ་འབྲང་བཅས་ཀྱི་རྗེས་གནང་རེ་རེ།
རྣམ་དམེ་གང་རུང་གི་ཁྲུས་རེ་བཅས་ཆག་མེད་དུ་འབུལ་དགོས་པར། དེ་ལ་དབྱར་གྱི་རིང་རྗེ་འདི་དང༌། དགུན་གྱི་རིང་རོང་པོ་ཆོས་རྗེ་ནས་མཛད་དགོས་ཚུལ་གྱི་བཀའ་ནན་ཤིན་ཏུ་ལྕི་བར་བརྟེན། ཞལ་ངོ་མ་ལྡོག་པར་དགུང་ལོ་ཞེ་བརྒྱད་པ་ཆུ་སྤྲེལ་ཧོར་ཟླ་གཉིས་པའི་ནང་བཀྲ་ཤིས་ཆོས་རྫོང་དུ་ཕེབས།
ལྷ་སྲས་རིན་པོ་ཆེར་ཉིན་རེ་བཞིན་ཆག་མེད་དུ་འབུལ་རྒྱུའི་དབང་རྗེས་གནང་ཁྲུས་རྣམས་དང༌། གསར་འཕར་གྱི་སྐུ་རིམ་གང་དགོས་རྣམས་བསྒྲུབས་ནས།
ཧོར་ཟླ་དགུ་པའི་ནང་དགོན་ཆེན་དུ་བྱོན། ཆོས་རྒྱལ་ཡབ་རིན་པོ་ཆེའི་ཐུགས་བཞེད་ཀྱི་བཀའ་ཆོས་རྣམས་འབུལ་བ་དང༌། གཞན་ཡང་དྲུག་འདུའི་དབུ་བཞུགས་དང༌།
ཕན་གླིང་བླ་བྲང་དུ་སྐོང་བ་བརྒྱ་ཚར་སོགས་མཛད། དེ་ལྟ་བུའི་ཚུལ་གྱིས་དགུང་ལོ་ང་གཉིས་པ་མེ་བྱི་ལོའི་བར་དུ་དབྱར་བཀྲ་ཤིས་ཆོས་རྫོང་དང༌། དགུན་དགོན་ཆེན་དུ་བཞུགས། ཤིང་ཕག་ལོར་སྦྱིན་བདག་གི་དད་རྫས་རྣམས་ཆུད་ཟོས་སུ་མི་འགྱུར་བའི་ཕྱིར།
ས་ངོར་གྱི་གཙོས་པའི་དགོན་ཁག་རྣམས་སུ་མང་འགྱེད་དང༌། ས་ངོར་གྱི་བླ་མ་རྣམས་སུ་འབུལ་བའི་བསྙེན་བཀུར་སྟོབ་པ་དང༌། མར་ལམ་དབོན་རྣལ་འབྱོར་འཇམ་དཔལ་བཟང་པོའང་གདན་འདྲེན་པའི་ཆེད་དུ།
གྲྭ་ཚང་གྲས་ཀུན་དགའ་རྒྱལ་མཚན་པ་དང༌། ཀུན་དགའ་ཡེ་ཤེས་གཉིས་བརྫོང་བརྡའ་གནང་བ་བཞིན། ཁོང་རྣམས་ནས་ཀྱང་མཆོད་འབུལ་དང༌། བསྙེན་

བཀུར་སོགས་ཡང་དག་པར་བགྱིས་ཏེ། མེ་ཕོ་བྱི་བའི་ལོར་དབོན་རིན་པོ་ཆེ་རྣལ་འབྱོར་འཇམ་དཔལ་བཟང་པོའང་གདན་དྲངས་ཏེ། དབུ་ཐོན་གང་ལེགས་ཀྱིས་ལྷུན་གྲུབ་སྟེང་གི་རྒྱལ་ཁབ་ཏུ་འབྱོར། དེ་ནས་བཟུང་སྟེ་དབྱར་བཀྲ་ཤིས་ཆོས་རྫོང་དུ་རྐྱེན་སེལ་སྒྲུབ་པ་དང༌།
དགུན་དྲུག་འདུའི་དབུ་བཞུགས་སོགས་དབོན་རིན་པོ་ཆེ་ནས་མཛད། རྗེ་འདིས་མེ་མོ་གླང་གི་ལོར་ཆོས་རྒྱལ་ཆེན་པོ་ཚེ་དབང་རྡོ་རྗེ་རིག་འཛིན་པ་དབུས་གཙང་ལྗོངས་ཀྱི་རྟེན་གསུམ་རྣམས་མཇལ་བ་དང༌།
དེ་དག་ལ་མཆོད་འབུལ་དང་བསྙེན་བཀུར་སྟོབ་པའི་ཆེད་དུ་བྱོན་སོང་བར། དེ་སྐོར་གྱི་ཐུགས་བྲེལ་རྣམས་བཅད་དེ། ལོ་དེའི་ཧོར་ཟླ་དྲུག་པའི་ནང་སྒ་སྟོད་དུ་ཆིབས་ཁ་བསྒྱུར།
དེ་ཕྱོགས་ཀྱི་འགྲོ་བ་ཐམས་ཅད་ཡང་དག་པའི་ལམ་ལ་བཀོད་དེ། ས་རྟ་ཧོར་ཟླ་དང་པོའི་ནང་སྡེ་དགེ་ལྷུན་གྲུབ་སྟེང་དུ་ཕེབས། དེར་ཡང་དོན་གཉེར་རྣམས་ལ་ཟབ་ཆོས་སྩོལ་བ་དང༌།
ལྷ་སྲས་རིན་པོ་ཆེའི་སྐུའི་རྐྱེན་སེལ་སོགས་སྒྲུབ་པར་མཛད་ནས། དེ་ལོ་ཧོར་ཟླ་ལྔ་པའི་ནང་ལྷུན་གྲུབ་སྟེང་ནས་ཆིབས་བཏེག །ཐོག་མར་སྨད་ཤོད་གཏིང་ལྷུང་ཆུ་ཚན་དུ་བྱོན། དེར་ཞག་ཁ་ཤས་བཞུགས་པའི་སྐབས་ཤིག་ཆུ་ཚན་གྱི་སྟེང་དེར་གྲྭ་ཚང་རྣམས་ཀྱིས་གཡབ་ཞིག་ཕུབ་པར་ཕྱོགས་གཅིག་ན་ཕུར་པ་གདབ་ས་མ་མཆིས་པས།
རྗེ་འདིས་ཕུར་པ་ངེད་ཀྱིས་བཏབ་ཆོག་གསུངས་ནས། སྲ་མཁྲེགས་ཀྱི་བྲག་ལ་ཤིང་གི་ཕུར་པ་ཐོགས་མེད་དུ་བཏབ་པ་ཐམས་ཅད་ཀྱི་མིག་གིས་མཐོང་དུ་ཡོད་པ་མངོན་སུམ་ཚད་མས་གྲུབ་ཅིང༌།
ཕྱིས་ཐམས་ཅད་ཀྱིས་དད་པའི་རྟེན་དུ་ཁྱེར་བ་སོགས་ལ་བརྟེན་ནས། གྲུབ་པའི་གོ་འཕང་མཐོན་པོར་གཤེགས་པའི་སྙན་གྲགས་ཀྱིས་ཕྱོགས་ཐམས་ཅད་དུ་ཁྱབ།
དེ་ནས་རིམ་གྱིས་ཁྲོམ་ཐར། སྡེ་གཞུང༌། གཡོན་རུ་རྣམས་སུ་བྱོན། དགེ་བསྙེན་དང༌། དགེ་ཚུལ་གྱི་སྡོམ་པ་རབ་ཏུ་མང་

པོ་སྩལ་ཏེ་འགྲོ་བ་ཕལ་ཆེར་སངས་རྒྱས་ཀྱི་བསྟན་པའི་སྒོར་བཅུག་པ་དང༌། གཞན་རྣམས་ཀྱང་ཐར་པ་དང༌། ཐམས་ཅད་མཁྱེན་པའི་ལམ་ལ་གནས་པར་མཛད། དེ་སྐབས་ཤིག་ཏུ་འབྲོག་པ་ཞིག་གིས་གདན་འདྲེན་ཞུས་པར་བྱོན།
དེ་ཉིན་ཁྲོམ་ཆུ་ཧ་ཅང་རྒྱས་ཆེས་པས་ཞབས་འབྲིང་པ་རྣམས་ཀྱིས་དོ་ནུབ་འདིར་བཞུགས་ན་ལེགས་ཚུལ་ཞུས་པར། ཅིའང་མི་གནོད་པའི་ཚུལ་གསུངས་ནས་དེར་མ་བཞུགས་པར་ཕེབས། ཁྲོམ་ཆུ་ཤིན་ཏུ་རྒྱས་པས་ཞབས་འབྲིང་པ་རྣམས་ཅི་བྱ་གཏོལ་མེད་དུ་གྱུར་པ་ན།
རྗེ་འདིས་དེ་ཙམ་འཇིགས་མི་དགོས་གསུངས་པ་དང༌། ཁྲོམ་ཆུ་གྱེན་ལ་བཟློག་སྟེ། དེའི་ཤུལ་དུ་ལམ་སྐྱ་ཐལ་ལེ་བ་ཞིག་བྱུང་བའི་སྟེང་ནས་རྗེ་འདི་དཔོན་འཁོར་རྣམས་ཕེབས།
ཕ་རོལ་ཏུ་བྱོན་གྲུབ་པ་ན་ཆུ་སྔར་བཞིན་དུ་བབས་པས། ཞབས་འབྲིང་བ་རྣམས་ཀྱིས་རྗེ་འདི་ལ་དུས་རྒྱུན་དུ་ཡོན་ཏན་སྦས་པའི་ངང་ཚུལ་ཁོ་ནས་འདི་འདྲ་གཏན་ནས་མི་མཛད་པ་ལ། ད་ལན་གྱི་གྲུབ་པའི་མཚན་མ་འདི་འདྲ་རྣལ་འབྱོར་གྱི་དབང་ཕྱུག་བི་
རཱུ་པ་དང་ཁྱད་པར་ཅིའང་མ་མཆིས་པའི་ཚུལ་ཞུས་པས། ང་ལ་དེ་འདྲ་བའི་ནུས་པ་ཅིའང་མེད། ཆོས་སྐྱོང་བའི་སྲུང་མ་རྣམས་ཀྱིས་ཕྲིན་ལས་འདྲ་བསྒྲུབས་པ་ཡིན་མོད།
འདི་འདྲ་བྱུང་ཚུལ་སུ་ལའང་མ་ཟེར་གསུངས་ནས་བཀའ་རྒྱ་དམ་པོ་བཏབ་པར་མཛད་ཅེས་སྐྱེ་བོ་རེ་གཉིས་ཀྱི་ངག་ལས་ཀྱང་ཐོས་ཤིང༌། ཕྱོགས་དེའི་གདུལ་བྱ་དད་པ་ཡང་དག་པ་དང་ལྡན་པ་རྣམས་ལ་ནི་ད་ལྟའང་གཏམ་དུ་གྲགས་པར་སྣང་ལ།
གཞན་ཡང་ཁྲོམ་ཐར་དུ་ཕ་ཝོང་ཞིག་ལ་རྟེན་ཐུག་བཙུགས་པའི་རྗེས་དེང་སང་ཡང་ཐམས་ཅད་ཀྱིས་མཇལ་རྒྱུ་ཡོད་ཅེས་ཟེར། གང་ལྟར་ཡང་དེ་ལོ་ཧོར་ཟླ་བདུན་པའི་ནང་ཆོས་རྒྱལ་ཆེན་པོ་དབོན་འཁོར་རྣམས་ཀྱང་བོད་ནས་མར་དབུ་ཐོན་གང་ལེགས་ཀྱིས་

ལྷུན་གྲུབ་སྟེང་གི་རྒྱལ་ཁབ་ཏུ་ཕེབས། རྗེ་འདི་ལ་འཕྲལ་དུ་ཕེབས་དགོས་པའི་བང་མི་གཅིག་རྗེས་གཉིས་མཐུད་ལྟ་བུར་འབྱོར་བར་བརྟེན་མྱུར་དུ་བྱོན། ཧོར་ཟླ་དགུ་པའི་ཚེས་མགོར་འཛིངས་ཕོ་བྲང་ཆེན་པོར་ཆོས་རྒྱལ་མཆོག་དབྱར་གཟིགས་སུ་ཕེབས་འདུག་པ་དང་ཞལ་འཛོམ།
ཟླ་བ་དེའི་མཇུག་དུ་སྡེ་དགེ་དང་ལྷན་ཅིག་དངུལ་མདའ་དགོན་ཆེན་དུ་བྱོན། ཆོས་རྒྱལ་ཆེན་པོར་དབུ་ཐོན་འབུལ་བ་སོགས་སྐབས་སུ་བབ་པའི་ལུགས་གཉིས་ཀྱི་ཐུགས་བྲེལ་རྣམས་བཅད།
ཁྱད་པར་ཆོས་རྒྱལ་མཆོག་ནས་སླར་ཡང་གསུང་ངག་རིན་པོ་ཆེ་སློབ་བཤད་ཀྱི་ཆོས་འཁོར་བསྐོར་བར་གསོལ་བ་བཏབ་པ་བཞིན། ས་མོ་ཡོས་བུའི་ལོའི་ཧོར་ཟླ་གཉིས་པའི་ཡར་ཚེས་ནས་བརྩམས་ཏེ།
མཁྱེན་བརྩེ་ནུས་པའི་བདག་ཉིད་དབོན་རིན་པོ་ཆེ་རྣལ་འབྱོར་འཇམ་དཔལ་བཟང་པོ་པ་དང༌། བསྟན་པའི་སྣང་བྱེད་དམ་པ་ཀླུ་ལྡིངས་ཞབས་དྲུང་རིན་པོ་ཆེ་ངག་དབང་བསྟན་པའི་རྒྱལ་མཚན་པ་དང༌།
སྟོབས་ཀྱི་འཁོར་ལོས་སྒྱུར་བ་ཆོས་རྒྱལ་ཆེན་པོ་ཚེ་དབང་རྡོ་རྗེ་རིག་འཛིན་པ་དང༌། མཁས་པའི་དབང་པོ་ཞུ་སློབ་ཀུན་དགའ་དོན་གྲུབ་པ་དང༌། གདོང་དགོན་བླ་མ་བསྟན་འཛིན་ཕུན་ཚོགས་བཅས་ལ་གསུང་ངག་རིན་པོ་ཆེ་ཕལ་ཆེར་གྱི་རྣ་བར་མ་ལྷུང་བའི་གསང་ཆེན་སློབ་བཤད་ཀྱི་སྐོར་གྱི་ཁྲིད་དངོས་ཉིན་གྲངས་ཉུང་ལ།
ཆ་ལག་རྣམས་རྫོགས་པར་སྩལ་ཏེ་ཧོར་ཟླ་གསུམ་པའི་མཇུག་ཏུ་ཡོངས་སུ་གྲུབ་པར་མཛད་དོ།
།དེ་སྐབས་ཞབས་འབམ་ལྟ་བུས་བསྙུན་ཚབས་ཆེ་ཙམ་བྱུང་རུང༌། སླར་རིམ་གྱིས་སྐུ་ཁམས་དྭངས་པ་ན། ཁུ་དབོན་ལྷན་རྒྱས་ནས་དཔལ་ཀྱེ་རྡོ་རྗེའི་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་ཞག་བདུན་ཙམ་མཛད།
དེ་ནས་ཧོར་ཟླ་དྲུག་པའི་ནང་ཁུ་དབོན་གཉིས་ཆར་རྨ་རོང་ཆུ་ཚན་དུ་ཕེབས། དེར་ཞག་བདུན་ཙམ་བཞུགས་ནས་དབོན་རྣལ་འབྱོར་འཇམ་དཔལ་བཟང་པོ་དགོན་ཆེན་དུ་བྱོན། རྗེ་འདི་སྡེ་དགེ་ཆོས་

རྒྱལ་རིན་པོ་ཆེ་དབྱར་གཟིགས་སུ་ཕེབས་པའི་སྐུའི་རྐྱེན་སེལ་སྒྲུབ་པར་བྱོན་ཏེ། ཧོར་ཟླ་དགུ་པའི་ནང་མཆོད་ཡོན་ལྷན་རྒྱས་པར་དཔལ་ལྡན་ལྷུན་གྲུབ་སྟེང་གི་རྒྱལ་ཁབ་ཏུ་ཕེབས་སོ། །དེ་རྣམས་ཀྱི་གནས་སྐབས་ཀུན་ཏུའང་ཆོས་དང་འཇིག་རྟེན་གཉིས་ཀའི་སྒོ་ནས་ས་ལུགས་ཀྱི་དགོན་སྡེ་ཐམས་ཅད་ལ་མགོ་འདོན་དཔྱིས་ཕྱིན་པར་མཛད་པ་དང༌།
གཞན་ཡང་གདུལ་བྱ་སོ་སོའི་མོས་པའི་བྱེ་བྲག་གི་རྫིང་བུ་དང་མཐུན་པར།
ཐེག་པ་གསུམ་གྱི་ཆོས་ཀྱི་ཟླ་སྣང་རྒྱུན་ཆད་མེད་པར་སྤྲོས་ཏེ། སྐལ་བ་དང་ལྡན་པ་རྣམས་ཀྱི་རྣམ་པར་གྲོལ་བའི་ཀུ་མུ་དཱ་ཆེས་ཆེར་རྒྱས་པར་མཛད་པ་སོགས་མདོར་ན་བོད་ཆེན་པོའི་ལྗོངས་སུ་ཐུབ་པའི་བསྟན་པ་སྤྱི་དང་བྱེ་བྲག་ཐམས་ཅད་དབྱར་གྱི་ལྗོན་ཤིང་བཞིན་ཤིན་ཏུ་རྒྱས་པར་མཛད་པ་ཡིན་ནོ།
།རང་གི་དོན་དུ་ལེགས་བྲིས་ཀྱི། །བདེ་བའང་དུག་ལྟར་རབ་གཟིགས་ཤིང༌། །གཞན་ཕྱིར་དཀའ་བ་བརྒྱ་ཕྲག་ཀྱང༌།
།བདུད་རྩི་བཞིན་དུ་དང་དུ་བླངས། །རྒྱུའོ་དྲི་བཟང་ཁང་པ་ན། །ཡིད་འོང་སྦྲང་རྩིའི་བུ་རྣམས་ཏེ། །མཐའ་ཀླས་གདུལ་བྱའི་དོན་དུ་ཡང༌། །འཇིག་རྟེན་ཀུན་གྱི་མགོན་དེའོ། །ཨེ་མ་ཆོས་ཀྱི་སྒྲོན་མེ་ཡིས།
།ཐར་པའི་ལམ་བཟང་གསལ་བྱས་ཏེ། །འགྲོ་ཀུན་སངས་རྒྱས་སར་འཁྲིད་པར། །ཁྱོད་དང་རྒྱལ་ལ་ཁྱད་པར་ཅི། །ཕ་མཐའ་དང་བྲལ་ཐམས་ཅད་ལ། །རྟག་པར་ཕན་པ་མཛད་པ་གང༌། །མནྡཱ་ར་དང་ཟླ་བས་ཀྱང༌། །ཆ་ཤས་ཙམ་ཡང་འགྲན་པར་དཀའ།
།སྒྲིབ་གཉིས་སྤྲིན་གྱིས་བསྒྲིབས་མིན་པའི། །ཡེ་ཤེས་མེ་ལྕེས་བདེན་ཞེན་བསྲེགས། །དུས་གསུམ་ཀུན་ཏུ་བདུད་དཔུང་བཏུལ། །འགྲོ་ཚོགས་མོས་ངོར་ཆོས་འཁོར་བསྐོར། །སྲ་མཁྲེགས་བྲག་གི་ངོས་ཡངས་བོར།
།རྫས་ཀྱི་ཕུར་པ་རབ་བཏབ་པས། །དཔུང་དང་བཅས་པའི་ཡིད་སྲུབས་ཀྱི། །སྙིང་ལ་འཆི་བའི་འཇིགས་པ་བྱིན། །རྦ་རླབས་

གནམ་དུ་འཕྱོ་བ་ཡི། །ཆུ་བོ་གྱེན་དུ་རབ་བཟློག་པས། །རྣལ་འབྱོར་དབང་ཕྱུག་བིརྺ་པར། །འགྲན་པའི་སྤུན་ཟླ་གཉིས་པར་བྱས། །དེ་ལྟའི་གྲགས་སྙན་གུར་གུམ་གྱིས། །ཕྱོགས་དང་ཕྱོགས་བྲལ་ལུས་ཕྲ་མའི། །བཞིན་གྱི་དཀྱིལ་འཁོར་མཛེས་པའི་ངོས།
།བྲིས་པའི་རི་མོ་བསུབ་ཏུ་མེད།། །།སྤྱི་དོན་བཞི་པ་མཁས་བཙུན་བཟང་གསུམ་སོགས་ཀྱི་ཡོན་ཏན་བྱེ་བྲག་ཏུ་བཤད་པ་ལ་གཉིས་ཏེ། དངོས་དང༌། ཞར་བྱུང་ཕྲིན་ལས་ཀྱི་རྒྱུན་སྐྱོང་བའི་ཞལ་སློབ་ཇི་ལྟར་བྱུང་བའི་ཚུལ་ལོ།
།དང་པོ་ནི། ཆོས་ཀྱི་རྗེ་འདིས་གོང་དུ་བཤད་པ་ལྟར་གྱི་དཔལ་ལྡན་བླ་མ་དམ་པ་རྣམས་དང༌། དེར་མི་གསལ་བར་འགའ་ཞིག་དང་བཅས་ཏེ། མདོར་ན་ཡོངས་འཛིན་དམ་པ་བཅུ་ཕྲག་ལྔ་ལྷག་ཙམ་ལས་ཕྱི་རིག་པའི་གནས་དང༌།
ནང་སྡེ་སྣོད་གསུམ་དང་རྒྱུད་སྡེ་བཞི་ལ་སོགས་པའི་ཆོས་ཀྱི་བདུད་རྩི་ངོམས་པ་མེད་པར་གསོལ་ཏེ། དེ་དག་ཀྱང་ཐོས་ལོ་དང་ཤེས་ལོ་ཙམ་དུ་མ་བཞག་པར།
བསམ་བྱུང་གི་རིག་པས་སྒྲོ་འདོགས་ཐམས་ཅད་ཡང་དང་ཡང་དུ་བཅད་ཅིང༌། སྒོམ་པས་ཐུགས་ཉམས་སུ་བཞེས་པ་ལ་བརྟེན་ནས། ཚིག་དང་དོན་གྱི་ཆ་མ་ལུས་པ་ཐུགས་སུ་ཆུད་པའི་མཁས་པ་ཆེན་པོར་གྱུར་ཅིང༌།
དེ་ལ་བརྟེན་ནས་ཆོས་ཀྱི་འཁོར་ལོ་བསྐོར་བའི་ཚུལ་ཡང༌། གོང་དུ་སྨོས་པ་ལྟར་དཔལ་ཨེ་ཝྃ་ཆོས་ལྡན་གྱི་མཁན་ཚབ་མཛད་པའི་ཚེ་གསུང་ངག་རིན་པོ་ཆེ་ཚོགས་བཤད་ཚར་གཅིག །གདན་ས་སྐྱོང་བའི་ཚེ་ཚར་གསུམ།
སྐུའི་དབོན་དུ་གྱུར་པའི་ཐུགས་སྲས་དམ་པ་གཉིས་ལ་ཚར་གཅིག་སྟེ་ཚོགས་བཤད་ཚར་ལྔ་དང༌། སློབ་བཤད་ནི་དབོན་རིན་པོ་ཆེ་རྣམ་པ་གཉིས་སུ་ཚར་གཅིག་དང༌། སྡེ་དགེ་ཆོས་རྒྱལ་མཆོག་གིས་སྔ་ཕྱིར་གསོལ་བ་བཏབ་པའི་ངོར་ཚར་གཉིས་ཏེ།
མདོར་ན་ལམ་འབྲས་ཚོགས་སློབ་ཚར་བརྒྱད་ཀྱི་གཙོས་པའི་རྗེ་རང་གིས་གསན་པའི་

ཆོས་ཕལ་ཆེ་བ་ལན་གྲངས་མང་པོའི་བར་དུ་སྩལ་བར་མཛད་ཅིང༌། དེ་དག་ཀྱང་ཐུགས་བྲེལ་སོགས་ཅི་ལ་ཐུག་རུང་སླ་ཆོས་སོགས་སུ་གཏན་ནས་མ་སོང་བར་མཛད་པ་དང༌། ཇི་ལྟར་གསུངས་པའི་ཆོས་དེའང༌། ཚིག་གི་ཚོགས་གཞན་གྱིས་བཟུང་བདེ་ཞིང་རྣ་བར་སྙན་པ་དང༌།
དོན་གྱི་མདོ་ཟབ་ཅིང་ངེས་པའི་དོན་ལ་འབབ་པ་དང༌། ཚིག་དོན་གཉིས་ཀ་འབྲེལ་ཆགས་ཤིང་རྟོགས་པར་སླ་བ་སོགས་འཆད་པ་པོའི་ཡོན་ཏན་ཐམས་ཅད་ཚང་བས། མཁས་རྨོངས་ཀུན་གྱི་སྙིང་ལ་འབབ་ཅིང་ཡིད་འཕྲོག་པ་ཞིག་གོ
།གཞན་ཡང་རྩོད་པའི་སྒོ་ནས་ཕས་རྒོལ་ཚར་བཅད་པ་དང༌། ཕྱོགས་སྔ་ངོས་བཟུང་ནས་དེ་དགག་པའི་བསྟན་བཅོས་མཛད་པ་སོགས་ནི་མི་སྣང་ཡང༌། རྒྱུན་པར་ཆོས་ཀྱི་འབེལ་གཏམ་མཛད་པའི་ཚེ་འདི་རྣམས་ནི་འཐད་ལ།
འདི་དག་ནི་མི་འཐད་པའོ་ཞེས་རྒྱུ་མཚན་དང་བཅས་པ་གསུངས་ནས། སྐྱེ་བོ་རྣམས་ཀྱི་མ་རྟོགས་པ་དང༌། ལོགས་པར་རྟོགས་དང༌། སོམ་ཉིའི་མདུད་པ་ཐམས་ཅད་ཡོངས་སུ་གྲོལ་བར་མཛད་པའི་སྒོ་ནས་ཀྱང་བསྟན་པ་ལ་བྱ་བ་བྱས་པ་ཡིན་ནོ།
།གསུང་རྩོམ་ནི་རྗེ་རང་གི་ཞལ་ནས་ཀྱང༌། སྤྱིར་མདོ་རྒྱུད་ལ་སྦྱངས་པ་སྔོན་དུ་སོང་ནས་སངས་རྒྱས་ཀྱི་བསྟན་པ་འབའ་ཞིག་ཡིད་ལ་བསམས་ནས་རྩོམ་པ་ནི་ལེགས་མོད།
དེ་མིན་རྨོངས་པ་རྣམས་ཀྱི་རྩམ་རྩོམ་མང་པོ་འདིས། བདེ་བར་གཤེགས་པའི་བཀའ་ཚད་མ་དང༌། རྡོ་རྗེ་སློབ་དཔོན་གྱི་མན་ངག་ཚད་མ་ཐམས་ཅད་འཆལ་དུ་འཇུག་པ་ཡིན། ངེད་ཀྱིས་ཀྱང་ཆུང་ངུའི་དུས་རྩོམ་པ་འདྲ་ཁ་ཤས་ཡོད་རུང༌།
ཕྱིས་སུ་ཐམས་ཅད་མེད་པར་བྱས་པ་ཡིན་གསུངས་ཤིང༌། དེང་སང་ནི་གསོལ་འདེབས་ཀྱི་སྐོར་རེ་གཉིས་དང༌། ཨེ་ཝྃ་པའི་སྐོང་གསོའི་དབྱངས་དང་རྔ་ཚིག་གི་རྣམ་གཞག་རྒྱལ་བསྟན་མཛེས་པའི་རྒྱན་མཆོག་དང༌།
ལེགས་ལྡན་སྟག་

ཞོན་གྱི་བསང་མཆོད་དང༌། སྒྲོལ་མ་གཡུལ་མདོས་དང༌། བདུད་ཟློག་གི་ཆོག་སྒྲིགས་སོགས་ཕྲན་ཚེགས་ཙམ་ལས་མཐོང་རྒྱུ་མ་མཆིས་སོ། །དོན་འདི་དག་ལ་དགོངས་ནས་དཔལ་སའི་དབང་ཕྱུག་ཆེན་པོས་མཛད་པའི་གསོལ་འདེབས་ལས་ཀྱང༌།
དེ་ལྟར་གསུང་ཀུན་དག་གསལ་སྙན་ཅིང་འཇེབས། །རྒྱས་བསྡུས་འཚམས་ཤིང་གདུལ་བྱའི་རྒྱུད་ཚོད་མཐུན། །གོ་སླ་བཟུང་བདེ་མན་ངག་གནད་རྟོགས་ནུས། །འཆད་པའི་ཡོན་ཏན་ཀུན་ལྡན་དེ་ལ་འདུད།
།ཅེས་དང༌། ཡང་དེ་ཉིད་ལས། མ་རིག་ལོག་པའི་ལམ་དུ་འཕྱན་པ་རྣམས། །ལུང་དང་རིག་པ་ཚད་མས་བརྒལ་ཞིང་བརྟགས། །ལོག་རྟོག་བསལ་ནས་མ་ནོར་ཆོས་ལ་བཀོད། །རྩོད་པས་རྒྱལ་བསྟན་གསལ་མཛད་མཆོག་ལ་འདུད། །རྒྱ་ཆེ་གཏིང་དཔག་དཀའ་བའི་མདོ་རྒྱུད་དོན།
།གསལ་བྱེད་གཞུང་བཟང་རྨད་དུ་བྱུང་བ་ཅན། །གསོལ་འདེབས་བཅའ་ཡིག་དབྱངས་རོལ་རྣམ་གཞག་སོགས། །ཚིག་དོན་ཕུན་ཚོགས་རྩོམ་མཛད་དེ་ལ་འདུད། །ཅེས་བསྔགས་པར་མཛད་དོ།
།བཙུན་པ་དང་བཟང་བའི་ཡོན་ཏན་ནི། སྤྱིར་རྗེ་འདི་སྐུུ་ན་ཆུང་ངུའི་དུས་ནས་ཁ་ན་མ་ཐོ་བའི་སྤྱོད་པ་ཅི་ཡང་མི་མཛད་ཅིང༌། ཁྱད་པར་སོ་སོར་ཐར་པའི་སྒོར་ཞུགས་ཏེ་བསླབ་པ་རིན་པོ་ཆེ་རྣམས་ཞལ་གྱིས་བཞེས་ཚུན་ཆད་ནས།
ཡོངས་སུ་མྱ་ངན་ལས་མ་འདས་ཀྱི་བར་དུ། དགག་སྒྲུབ་གནང་གསུམ་གྱི་བསླབ་བྱ་ཕྲ་ཞིང་ཕྲ་བ་རྣམས་ཀྱང་ཁྱད་དུ་མི་གསོད་པར་སྲོག་གི་དབང་པོ་ལྟར་གཅེས་པར་འཛིན་ཅིང༌། ཐ་ན་ཞབས་འབྲིང་པ་རྣམས་ཀྱིས་སྔ་རབས་ད་བྱུང་ལྟ་བུའི་གཏམ་ཟུར་ཙམ་རེ་གླེང་ནའང༌།
རྗེའི་ཞལ་ནས་དོན་མེད་དུ་ངག་འཁྱལ་ལབ་ནས་ཅི་བྱེད། དེ་བས་ཁ་བཙུམ་གསུངས་ཤིང༌། དགོས་གནད་ཡོད་པའི་གཏམ་འདྲ་དང༌།
ཆོས་ཀྱི་བགྲོ་གླེང་འདྲ་མ་གཏོགས་དོན་མེད་དུ་སྐད་ཅ་ཚིག་གཅིག་ཀྱང་བཤད་ས་མེད། སྐུའི་བཞུགས་ཚུལ་དང༌།

ན་བཟའ་བཞེས་ཚུལ་ཚུན་ཆད་ཀྱང་མི་ལེགས་པ་མི་མངའ། མདོར་ན་སྐུ་གསུང་ཐུགས་ཀྱི་དབང་པོ་དུལ་ཞིང་ཞི་ལ་བག་དང་ལྡན་པ་དང༌། སྤྱོད་ལམ་ཐམས་ཅད་མཛེས་ཤིང་བརྗིད་ཆགས་པ་དང༌། གང་དུ་བཞུགས་པའི་ས་ཕྱོགས་ཐམས་ཅད་གཙང་ཞིང་ཡིད་དུ་འོང་བ་དང༌།
སྐུ་ལུས་ལས་ཚུལ་ཁྲིམས་ཀྱི་དྲི་བསུང་ཞིམ་པོ་འཐུལ་བ་སོགས་ནི་ཐམས་ཅད་ལ་མངོན་སུམ་ཚད་མས་གྲུབ་ཅིང༌། དེ་དུས་ཀྱི་དབུས་གཙང་ཁམས་གསུམ་ན་སྐུ་བཙུན་པའི་མཐར་ཐུག་པར་གྲགས།
དུས་རྒྱུན་གྱི་སྐུ་འཁོར་བ་རྣམས་ཀྱིས་ཀྱང་མཛད་སྤྱོད་ཆེ་ཕྲ་གང་ལའང་སྐྱོན་སྤུ་ཙམ་ཞིག་གདགས་སུ་མེད་པའི་ཁར། ཉིན་རེ་བཞིན་དད་པ་དབང་མེད་དུ་འཕེལ་བ་ཁོ་ནར་གྱུར། གཞན་དག་ལའང་ལམ་གྱི་རྩ་བ་དམ་ཚིག་དང་སྡོམ་པ་ཡིན་པས་སྲུང་སྡོམ་ཚུལ་བཞིན་དུ་བྱ་དགོས་ཞེས་ནན་ཏན་ཆེན་པོས་འདོམས་པར་མཛད་ཅིང༌།
དེ་ལ་བརྟེན་ནས་ཞབས་འབྲིང་བ་རྣམས་ཀྱང་མཁས་བཙུན་བཟང་གསུམ་འཛོམ་པ་ཤ་སྟག་ཡོད་པ་ཡིན་ནོ།
།དེར་མ་ཟད་ཐེག་པ་ཆེན་པོའི་སེམས་བསྐྱེད་ཀྱི་སྡོམ་པ་གསན་ནས་བཟུང་སྟེ་བདག་བས་གཞན་གཅེས་ཀྱི་རྟོགས་པ་བཅོས་མ་མ་ཡིན་པ་ཐུགས་རྒྱུད་ལ་མངའ་ཞིང༌། དེའི་སྟོབས་ཀྱིས་གཞན་ལ་ཕན་གང་ཐོགས་མཛད་པ་ལས།
གནོད་པའི་རིགས་ཏིལ་འབྲུ་ཙམ་ཡང་མི་མཛད་དེ་དཔེར་མཚོན་ན། ཁམས་སུ་བཞུགས་སྐབས་རྟ་གཅིག་རྐུན་མས་ཁྲིད་སོང་བས། ཕྱག་མཛོད་པས་རྩད་བཅད་པས་ཆོད་དེ། རྗེ་འདི་ལ་ཅི་བྱེད་ཀྱི་བཀའ་འདྲི་ཞུས་པར།
ད་ཕྱིན་རྐུ་མི་བྱེད་པའི་དམ་བཅའ་བྱེད་དུ་ཆུག །དེ་བཞིན་བྱས་ཚེ་རྟ་ཁོ་རང་ལ་ཕར་སྤྲོད། དེའི་སྟེང་དུ་ཇ་འཁོར་གཅིག་སྤྲོད་གསུངས་པ་ལྟར་ཕྱག་མཛོད་པས་ཀྱང་དེ་བཞིན་བྱས་པ་དང༌།
ཆོས་རྒྱལ་མཆོག་ནས་གཞན་དག་ལ་བཀའ་ཡི་ཆད་པ་

དྲག་པོ་བཅད་པ་ལ་སོགས་པའི་ཚེའང་ཞུ་ངོ་སོགས་གང་ཅིར་རང་དོན་ལས་ལྷག་ཙམ་རེ་མཛད་པ་དང༌། རྒྱུན་དུའང་སྐུ་ཟིལ་ཆེ་བ་ཙམ་ལས། བཀའ་བཀྱོན་སོགས་ཚིག་གཅིག་ཀྱང་གསུང་བ་མ་ཐོས་ཞེས་ཞབས་འབྲིང་པ་ཐམས་ཅད་ཀྱི་ངག་ལས་འབྱུང་ཞིང༌།
མདོར་ན་བྱང་ཆུབ་སེམས་དཔའི་སྡེ་སྣོད་རྣམས་ནས་བཤད་པའི་ཉེས་བྱས་ཕྲ་ཞིང་ཕྲ་བས་ཀྱང་མ་གོས་པ་ཡིན་ནོ། །ཁྱད་པར་གསང་སྔགས་རྡོ་རྗེ་ཐེག་པའི་སྨིན་བྱེད་ཀྱི་དབང་བསྐུར་བ་ནོས་པ་ནས་བརྩམས་ཏེ།
མཉམ་རྗེས་བཟའ་བསྲུང་མི་འབྲལ་བའི་དམ་ཚིག་རྣམས་ལ་ནན་ཏན་དུ་མཛད་པའི་སྟོབས་ཀྱིས་ཉེས་ལྟུང་གི་དྲི་མ་ཕྲ་མོས་ཀྱང་ནམ་ཡང་རེག་པར་མི་འགྱུར་ཞིང༌། དེའི་ངང་ནས་ཐུགས་དམ་གྱི་རིམ་པའང་གཙོ་བོར་མཉམ་རྗེས་མེད་པར་སྤྲོས་མེད་ཀྱི་རྣལ་འབྱོར་ལྟ་བ་འཁོར་འདས་དབྱེར་མེད་ཁོ་ན་ལ་མཛད་ཅིང༌།
སྤྲོས་བཅས་ཀྱི་རྣལ་འབྱོར་ཡང་དུས་རྒྱུན་པར་ཉིན་ཞག་ཕྲུགས་རེ་ལ། ལམ་ཟབ་མོ་བླ་མའི་རྣལ་འབྱོར།
དཔལ་ཀྱེ་རྡོ་རྗེའི་ཕྱི་ནང་སྦྲགས་མའི་མངོན་རྟོགས་ལམ་དུས་ཀྱི་དབང་རྒྱས་པར་བླང་བ་དང་བཅས་པ་ཐུན་གཉིས་སུ་མཛད་པའི་ཐུན་རེ་ལ་རྩ་སྔགས་བརྒྱ་སྐོར་ལས་མི་ཉུང་བ་དང༌། རྣལ་འབྱོར་དབང་ཕྱུག་གི་སྲུང་བ་ཐུན་མོང་བ།
ནཱ་རོ་མཁའ་སྤྱོད་མའི་ཉམས་ལེན་ཐུན་མོང་མ་ཡིན་པ་སྟེ་ས་སྐྱ་པའི་ཆག་མེད་བཞི་དང༌། འཇམ་དཀར། ཀུན་རིག །སྒྲོལ་དཀར། རྣམ་རྒྱལ་མ། ཚེ་དཔག་མེད་ལྷ་དགུ།
ནོར་རྒྱུན་མ། མགོན་དཀར། འཇིགས་བྱེད། འབྱུང་འདུལ། བྲག་རྫོང་མ་རྣམས་ཀྱི་མངོན་རྟོགས་བཟླས་པ་དང་བཅས་པ། སྤྱན་རས་གཟིགས་ཀྱི་བདག་བསྐྱེད་སྔོན་དུ་འགྲོ་བའི་སྒོ་ནས་ཛམ་སེར་ནག་གི་ཆུ་སྦྱིན།
གཏོར་མ་བརྒྱ་རྩ། དབྱུག་གུ་དྲུག་ཅུ་རྩ་བཞི། ཡི་དྭགས་ལ་ཆུ་སྦྱིན་དང་བཅས་པ། ཀྱེ་རྡོར། མཁའ་སྤྱོད། འཇིགས་བྱེད། འབྱུང་འདུལ། མགོན་དཀར། རིགས་བྱེད་མ།

ཕུར། ཞལ། དུར་བདག །ལས་མགོན། སྟག་ཞོན། དམར་ཟོར། བེཀྩེ། ཕྱོགས་སྐྱོང༌། ལས་གཤིན། མཁའ་འགྲོ་སྤྱི་སྟེ་དེ་རྣམས་ལ་གཏོར་འབུལ་གྱི་ཆོ་ག་ཤིན་ཏུ་རྒྱས་པ་དང་བཅས་པ་མ་ཆགས་པར་མཛད་དེ། མདོར་ན་ཆོས་འཆད་སྤེལ་གྱི་སྐབས་ཙམ་མ་གཏོགས་ཐུགས་དམ་ཁོ་ན་ལ་རྩེ་གཅིག་ཏུ་མཛད་པའི་སྟོབས་ཀྱིས་མཆོག་དང་ཐུན་མོང་གི་དངོས་གྲུབ་བསམ་གྱིས་མི་ཁྱབ་པ་ཞིག་ལ་མངའ་བརྙེས་པར་གདོན་མི་ཟ་སྟེ།
སྐབས་ཤིག་རྗེ་རང་གི་ཞལ་ནས།
ཨོ་རྒྱན་རིན་པོ་ཆེ་འདི་དུས་རྒྱུན་དུ་ངེད་རང་གི་མཐོང་སྣང་ལ་འབྲལ་བ་མེད་པ་ཞིག་ཡིན་པས། བྲིས་ཐང་ཞིག་བཞེངས་དགོས་གསུངས་ཏེ། དེ་ལྟར་བཞེངས་པའི་རས་བྲིས་དེ་ད་ལྟ་ཐར་རྩེ་རང་དུ་བཞུགས།
དེས་མཚོན་ཡི་དམ་གྱི་ལྷ་མང་པོ་ཞིག་གིས་ཞལ་གཟིགས་ཤིང༌། བྱིན་གྱིས་བརླབས་པར་མངོན་མོད། སྐུ་ཟིལ་ཆེ་བས་སུས་ཀྱང་བཀའ་འདྲི་ཞུ་མི་ནུས་ཤིང༌། རྒྱུན་པར་གསུང་སྒྲོས་ནི་ཆེར་མི་མཛད་པས་ཤེས་པར་ག་ལ་ནུས།
ལམ་འབྲས་སོགས་ལས། འདས་ལམ་ས་དང་པོ་ནས་དྲུག་པའི་བར་ལ་བུམ་དབང་གི་ལམ་བསྐྱེད་རིམ་མཐར་ཕྱིན་ཏེ། དེ་ཙམ་ན་ལྷ་དང་གཞལ་ཡས་ཁང་ལས་ལོགས་ན་གཞན་པའི་སྣོད་བཅུད་མེད་ཅིང༌། འཁོར་འདས་ཐམས་ཅད་རང་སེམས་གཉིས་སུ་མེད་པའི་ཡེ་ཤེས་དང་དབྱེར་མེད་དུ་རྟོགས་ཏེ།
དེ་ལས་གཞན་པའི་དངོས་པོ་མི་སྣང་བས་རྩིག་པ་དང་རི་ལ་ཐོགས་པ་མེད། སྣང་བ་ལ་དབང་ཐོབ་པས་སྟོང་གསུམ་ཡུངས་འབྲུར་ཆུད་པ་ལ་ཆེ་ཆུང་མེད།
བྱང་སེམས་གྱེན་ལ་ལོག་པས་ཆུ་བོ་གྱེན་ལ་ལྡོག །ཐིག་ལེ་དཀར་དམར་འཆིང་ནུས་པས་ཉི་ཟླ་གཏེང་བར་འཛིན། སེམས་ལ་དབང་ཐོབ་པས་གཅིག་ལས་མང་པོར་བྱེད་ཅིང་མང་པོ་ལས་གཅིག་ཏུ་བྱེད་ནུས་པར་བཤད་པ་ལྟར།
བུམ་དབང་གི་ལམ་

མཐར་ཕྱིན་པའི་རྟགས་སུ། གོང་དུ་སྨོས་པ་བཞིན་དུ་ཆུ་བོ་གྱེན་ལ་བཟློག་པ་དང༌། བྲག་ལ་ཕུར་པ་བཏབ་པ་སོགས་སྐལ་བ་དང་ལྡན་པ་རྣམས་ཀྱི་ངོར་སྣང་བའི་གྲུབ་པའི་མཚན་མ་དེ་དག་ནི་འཕགས་ཡུལ་གྱི་གྲུབ་པའི་སློབ་དཔོན་རྣམས་དང་ཁྱད་པར་ཅིའང་མ་མཆིས།
དུས་རྒྱུན་དུ་གཞན་དག་གིས་བརྟག་པ་ཞུས་པ་དང༌། སྐབས་འགར་ཐོལ་བྱུང་ལྟ་བུར་གསུང་སྒྲོས་ཚིག་རེ་གཉིས་གསུངས་པ་རྣམས་ནི་རྗེས་སོར་དེ་ཁོ་ན་ལྟར་ལས་འཕོ་འགྱུར་ཅུང་ཟད་ཀྱང་མི་འབྱུང༌།
དེ་ཙམ་ལས་དུས་རྒྱུན་མངོན་ཤེས་ཀྱི་གསུང་སྒྲོས་ལྟ་བུ་ཚིག་གཅིག་ཀྱང་མི་མཛད་པ་ལ་རྗེས་སོར་ཞིང་ལ་ཕེབས་ཉེ་བའི་སྐབས། འབའ་དབོན་ཀུན་དགའ་ཡེ་ཤེས་པ་ལ། ངེད་ཚེ་སྔ་མ་རྣམས་སུ་ངོར་གྱི་བླ་མ་གཉིས་ཙམ་གྱི་སྐྱེ་བ་བླངས།
བྱང་ཆུབ་གླིང་དུ་དྭགས་པོ་བཀའ་བརྒྱུད་པའི་རིང་ལུགས་འཛིན་པའི་བླ་མ་ཞིག་ཏུ་སྐྱེས། རྡོར་བྲག་ཏུའང་གསང་སྔགས་སྔ་འགྱུར་བའི་རིང་ལུགས་འཛིན་པའི་བླ་མ་ཞིག་ཏུ་སྐྱེས་འདུག་ཅེས་གསུངས་སྣང་བས་འདས་མ་འོངས་ད་ལྟ་སྟེ་དུས་གསུམ་ཐམས་ཅད་མཁྱེན་པའི་མངོན་ཤེས་ཐོགས་མེད་དུ་མངའ་བ་གོར་མ་ཆག
།ཆོས་སྐྱོང་བའི་སྲུང་མ་རྣམས་ཀྱིས་ཀྱང་ཇི་ལྟར་བཞེད་པའི་དོན་མཐའ་དག་འབད་མེད་དུ་སྒྲུབ་པར་མངོན་ཏེ།
ཁྲོམ་ཐར་དུ་ཕེབས་སྐབས་སྦྱིན་བདག་འབྲོག་པ་ཞིག་གི་དུད་འགྲོ་ཐམས་ཅད་དགྲས་དེད་སོང་བར། རྗེ་འདི་ལ་སྐྱབས་འཇུག་ཞུས་ཏེ་འབྲོག་པ་དེ་ར་མདའ་ལ་སོང༌།
དེ་ཉིན་ཞབས་འབྲིང་པ་རྣམས་ཀྱིས་ད་ལན་རིན་པོ་ཆེ་ནས་རྟགས་ཐོན་པ་ཞིག་ཅིས་ཀྱང་མཛད་དགོས་ཚུལ་ཞུས་པས། རྗེའི་ཞལ་ནས། ཕན་ཚུན་གཉིས་ཀའི་མི་རྟ་སུ་ལའང་སྐྱོན་མེད་པའི་ཁར།
དུད་འགྲོ་རྣམས་ཚུར་ལོན་པ་ཞིག་བྱུང་ན་དེས་ཆོག་པར་འདུག་གསུངས་ཤིང༌། དེ་ཉིད་ཆོས་སྲུང་རྣམས་ལ་སྐོང་བ་ཞིག་

མཛད། དེ་ནུབ་ར་མདའ་བ་རྣམས་ཀྱིས་དུད་འགྲོ་ཚང་མ་དེད་ནས་སླེབ་བྱུང་བར། ཕན་ཚུན་གཉིས་ཆར་གྱི་མི་རྟ་སུ་ལའང་སྐྱོན་མ་བྱུང་ཚུལ་ཟེར་བ་སོགས་དེ་འདྲའི་རིགས་ཅན་མང་དུ་ཡོད་པར་སྣང༌། དུས་རྒྱུན་དུ་བཀའ་བཀྱོན་སོགས་གཏན་ནས་མི་མཛད་ཀྱང༌།
སྐུ་ཤིན་ཏུ་ཟིལ་ཆེ་བས། ཆོས་རྒྱལ་ཆེན་པོས་དབུས་དྲག་ཞན་སུ་སྐུ་མདུན་དུ་བཅར་ཀྱང༌། རྟབ་རྟབ་པོར་མི་འགྱུར་བ་སུ་ཡང་མ་མཆིས་པས། ཐམས་ཅད་ཀྱིས་ཆོས་སྐྱོང་མངོན་སུམ་དུ་འཁོར་བར་གདོན་མི་ཟའོ།
།ཞེས་གླེང་བར་བྱེད་དོ། །མདོར་ན་བདག་ཉིད་ཆེན་པོ་འདིའི་སྐུ་གསུང་ཐུགས་ཀྱི་ཡོན་ཏན་མཐའ་དག་ཕྱོགས་བཅུའི་རྒྱལ་བ་སྲས་དང་བཅས་པ་རྣམས་ཀྱི་སྤྱོད་ཡུལ་ཁོ་ན་ལས།
བྱིས་པ་སོ་སོ་སྐྱེ་བོ་རྣམས་ཀྱིས་ནི་རྣམ་ཐར་གྱི་ཆ་ཤས་ཙམ་ཡང་རྟོགས་པར་ནུས་པ་མ་ཡིན་ནོ། །དོན་འདི་རྣམས་ལ་བརྟེན་ནས་སྡོམ་བརྩོན་སྐྱེ་དགུའི་བདག་པོ་མཆོག་གིས་མཛད་པའི་གསོལ་འདེབས་ལས་ཀྱང༌།
རང་གཞན་གྲུབ་མཐའ་ཤེས་བྱའི་གནས་མཐའ་དག །བདེ་བླག་ཉིད་རྟོགས་བརྗེད་མེད་དྲན་པ་དང༌། །སྤོབས་པ་ཕུལ་གྱུར་སྒྲུབ་དང་སུན་འབྱིན་པའི། །མཁྱེན་རབ་རྨད་བྱུང་མཁས་པ་ཆེན་པོར་འདུད།
།ངོ་བོ་གཞན་གནོད་གཞིར་བཅས་སྤང་སྡེ་ལྔ། །ཆར་གཏོགས་བཅས་ཀྱིས་མ་གོས་ཚུལ་ཁྲིམས་དྲིས། །ཡིད་འཕྲོག་དད་པ་འཕེལ་མཛད་གནས་བརྟན་ཆེ། །འདུལ་འཛིན་བཙུན་པའི་ཡང་རྩེ་དེ་ལ་འདུད། །སེམས་ཅན་ངན་སོང་སྐྱེས་དང་སྡུག་བསྔལ་གྱིས།
།ཉམ་ཐག་དག་ལ་སྙིང་རྗེའི་སྤྱན་གྱིས་གཟིགས། །ཁྲོ་བ་མི་མངའ་བདག་བས་གཞན་གཅེས་ཀྱི། །ཐུགས་ཅན་བྱམས་མགོན་བཟང་པོ་དེ་ལ་འདུད། །གསང་སྔགས་དབང་བཞིའི་མཉམ་རྗེས་བཟའ་བསྲུང་དང༌།
།མི་འབྲལ་དམ་ཚིག་དྲི་བྲལ་

མཚན་རྟོག་གིས། །ནམ་ཡང་མི་བརྫི་བདེ་སྟོང་ཟུང་འཇུག་ཅན། །རྡོར་འཛིན་བྱེ་བའི་གཙུག་རྒྱན་དེ་ལ་འདུད། །ཅེས་སོགས་དང༌། གཞོན་ནུའི་དུས་ནས་རྩ་གསུམ་འདུས་པའི་དངོས། །མ་ཧཱ་གུ་རུའི་དགྱེས་ཞལ་རྒྱུན་པར་གཟིགས།
།གསན་སྦྱོང་གནང་ཚེ་ཕྲིན་ལས་མགོན་པོ་ཡིས། །ཇི་ལྟར་བསྒོ་བའི་བཀའ་སྒྲུབ་དེ་ལ་འདུད། །ཅེས་དང༌། ཞིང་སྐྱོང་ཆེ་སོགས་བསྟན་སྲུང་བྲན་དུ་འཁོལ། །དྲེགས་ལྡན་འབྱུང་པོའི་ཚོགས་རྣམས་སྙིང་རྗེས་འདུལ།
།སྐྱེ་འཕོ་གཟིགས་སོགས་སྦྱོར་ལམ་རྩེ་མོ་ཡི། །ཡོན་ཏན་མཆོག་མངའ་གྲུབ་པའི་དབང་པོར་འདུད། །ཕྱི་རོལ་གདོས་བཅས་བྲག་ལ་ཕུར་བུ་བཏབ། །བར་དུ་སྣང་བ་དཀྱིལ་འཁོར་འཁོར་ལོར་ཤར།
།སྲིད་ཞི་མཉམ་ཉིད་འཁོར་འདས་དབྱེར་མེད་རྟོགས། །ས་དྲུག་བཞུགས་པའི་སེམས་དཔའ་དེ་ལ་འདུད། །ཅེས་སོགས་གསུང་བར་མཛད་དོ། །མཁྱེན་པའི་ཆ་ཤས་ཡོངས་རྫོགས་ཤིང༌། །འཆད་རྩོད་རྩོམ་པའི་བསིལ་ཟེར་གྱིས།
།འཇིག་རྟེན་གསུམ་གྱི་མུན་པ་ཀུན། །མིང་གི་ལྷག་མ་ཉིད་དུ་བྱས། །ངེས་པར་འབྱུང་བའི་ཚུལ་ཁྲིམས་ཀྱི། །ནོར་བུའི་ཁང་པར་གནས་བཅས་ཏེ། །དྲན་དང་ཤེས་བཞིན་རྔ་ཡབ་ཀྱིས། །བཅས་རང་ཉེས་པའི་རྡུལ་ཀུན་བསལ།
།མཐའ་ཡས་འགྲོ་ལ་བརྩེ་བ་ཡིས། །ནམ་མཁའི་ཕ་མཐའ་ཚོལ་བ་བཞིན། །དེས་ཀྱང་ཁྱོད་ཀྱི་ཕྲིན་ལས་ནི། །ཚད་ཀྱིས་འཇལ་བ་ལྟ་བུར་གནས། །གསང་ཆེན་སྡོམ་པའི་རྩ་བ་བརྟན། །རྣམ་གྲོལ་འབྲས་བུའི་མེ་ཏོག་བཀྲ།
།གྲུབ་གཉིས་འདོད་དགུ་སྦྱིན་མཁས་པའི། །དཔག་བསམ་ལྗོན་འདྲ་ཁྱོད་ལས་སུ། །འགའ་ཞིག་སྨྱོན་པའི་བརྟུལ་ཞུགས་འཛིན། །དེར་ནི་གྲུབ་པའི་མིང་གིས་བརྒྱན། །གཞན་དག་དངོས་གྲུབ་ཕྲན་ཚེགས་ཙམ།
།ཐོབ་ལ་གྲུབ་པའི་སྙེམས་པ་

འཆང༌། །ཁྱོད་ནི་དམ་ཚིག་སྡོམ་པ་ལས། །གྲོལ་ཡང་སྲོག་ལྟར་གཅེས་པར་འཛིན། །གྲུབ་པ་ཆེན་པོའི་སར་གཤེགས་ཀྱང༌། །ད་དུང་གྲུབ་མིན་སྤྱོད་པ་སྐྱོང༌། །དེ་སླད་གང་གི་ཡོན་ཏན་ནི། །སོ་སྐྱེའི་བློ་ཡི་སྤྱོད་ཡུལ་མིན།
།ཕྱེ་མ་ལེབ་ཀྱི་གཤོག་རྩལ་གྱིས། །རབ་འབྱམས་ཞིང་གི་མཐའ་སྙེགས་བཞིན། །།གཉིས་པ་ཕྲིན་ལས་ཀྱི་རྒྱུན་སྐྱོང་བའི་ཞལ་སློབ་ཇི་ལྟར་བྱུང་བའི་ཚུལ་ནི། མཚུངས་པ་མེད་པའི་ཆོས་ཀྱི་རྗེ་འདི་ལས།
ཟབ་པ་དང་རྒྱ་ཆེ་བའི་ཆོས་ཀྱི་བདུད་རྩིའི་བཀའ་དྲིན་མང་དུ་ནོས་པ་ལ་བརྟེན་ནས། བློ་གྲོས་ཀྱི་ལུས་སྟོབས་ཡོངས་སུ་རྒྱས་པར་གྱུར་པའི་ཞལ་སློབ་ནི་སྟོད་མངའ་རིས། བར་དབུས་གཙང༌།
སྨད་མདོ་ཁམས་རྣམས་སུ་མཐའ་ཡས་པ་ཞིག་བཞུགས་མོད། དེ་རྣམས་རེ་རེ་ནས་བརྗོད་པར་ག་ལ་ནུས། འདིར་རགས་རིམ་ཙམ་དཔེར་མཚོན་ན། དཔལ་ཨེ་ཝྃ་ཆོས་ལྡན་གྱི་ཆོས་ཀྱི་ཁྲི་ལ་ཞབས་ཀྱི་པདྨོ་བཀོད་དེ་སྡེ་སྣོད་རྒྱ་མཚོའི་དོན་སྨྲ་བ་མཁན་ཆེན་བྱམས་པ་བསོད་ནམས་དཔལ་འབྱོར་པ་དང༌།
ཁྱད་པར་སྐུའི་དབོན་རིན་པོ་ཆེ་ལྷར་བཅས་འགྲོ་བ་ཡོངས་ཀྱི་གཙུག་རྒྱན། མཚན་བརྗོད་པར་དཀའ་བ་དོན་གྱི་སླད་དུ་མཚན་ནས་སྨྲོས་ན།
མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོའི་ཞལ་སྔ་ནས་དང༌། གྲུབ་པའི་གོ་འཕང་མཐོན་པོར་གཤེགས་ཀྱང༌། ཡོན་ཏན་སྦས་པའི་ཚུལ་གྱིས་འགྲོ་བ་རྣམས་འདྲེན་པ་དབོན་རིན་པོ་ཆེ་མཁན་ཆེན་རྡོ་རྗེ་འཆང་རྣལ་འབྱོར་འཇམ་དཔལ་བཟང་པོ་པ་སྟེ་སྐུ་མཆེད་གཉིས་དང༌།
མཁྱེན་པའི་སྤྱན་རས་གསལ་བ་ཀླུ་ལྡིངས་ཞབས་དྲུང་རིན་པོ་ཆེ་ཤར་ཆེན་ངག་དབང་བསྟན་པའི་རྒྱལ་མཚན་པ་དང༌།

ཟབ་རྒྱས་ཆོས་ཚུལ་སྨྲ་བ་ཕན་ཁང་ཞབས་དྲུང་རིན་པོ་ཆེ་ངག་དབང་བསྟན་པ་རིན་ཆེན་པ་དང༌། གཞན་ཡང་དཔལ་ཨེ་ཝྃ་ཆོས་ལྡན་དུ་བཞུགས་པའི་བླ་མ་དང༌། སློབ་དཔོན་དང༌། དགེ་བའི་བཤེས་གཉེན་གྱི་ཚོགས་རབ་ཏུ་མང་པོ་དང༌།
རྒྱ་ཆེན་ཆོས་ཀྱི་སྤྱན་ལྡན་རྒྱལ་རྩེ་གུར་པ་མཁན་པོ་ནམ་མཁའ་དཔལ་བཟང་སོགས་དབུས་གཙང་དང༌། མངའ་རིས་རྣམས་སུ་བཞུགས་པའི་བླ་མ་དང་དགེ་བའི་བཤེས་གཉེན་གྱི་ཚོགས་ཤིན་ཏུ་མང་པོ་དང༌།
མདོ་ཁམས་སུ་བསྟན་པའི་སྦྱིན་བདག་ཆེན་པོ་སྟོབས་ཀྱི་འཁོར་ལོས་སྒྱུར་བ་ཆོས་རྒྱལ་ས་དབང་བཟང་པོ་དང༌། དེའི་སྲས་རབ་འབྱམས་གཞུང་ལུགས་རྒྱ་མཚོའི་ཕ་རོལ་ཏུ་སོན་པ་ཆོས་རྒྱལ་ཆེན་པོ་ཚེ་དབང་རྡོ་རྗེ་རིག་འཛིན་ནམ་ཕྱིས་རབ་ཏུ་བྱུང་བའི་མཚན་བྱམས་པ་ཀུན་དགའ་སངས་རྒྱས་བསྟན་པའི་རྒྱལ་མཚན་དུ་གྲགས་པ་དང༌།
དེའི་ལྷ་སྲས་ཆེ་བ་དམ་ཚིག་རྡོ་རྗེ་ཚེ་རིང་རྣམ་རྒྱལ་ལ་སོགས་པ་དང༌། ཕན་ཚུན་ཆོས་ཀྱི་གསན་རེས་མཆིས་པ་སྡེ་དགེའི་དབུ་བླ་ངག་དབང་ཆོས་འབྱོར་དང༌།
རྗེ་བཙུན་རྡོ་རྗེ་རྣལ་འབྱོར་མ་ལ་སོགས་པའི་ཡི་དམ་གྱི་ལྷ་མང་པོའི་བསྙེན་སྒྲུབ་མཐར་ཕྱིན་པ་གྲུབ་མཆོག་ངག་དབང་རིན་ཆེན་དང༌།
ཕྱི་ནང་རིག་པའི་གནས་ཐམས་ཅད་ལ་ཐོགས་པ་མེད་པའི་མཁྱེན་རབ་རྒྱས་པ་ཞུ་སློབ་ཀུན་དགའ་དོན་གྲུབ་དང༌། ཉམས་དང་རྟོགས་པའི་དབང་ཕྱུག་གདོང་དགོན་བླ་མ་བསྟན་འཛིན་ཕུན་ཚོགས་དང༌། རྣལ་འབྱོར་མའི་སྙིང་པོ་འབྲུ་འབུམ་བཅོ་བརྒྱད་ཙམ་དང༌།
ཡི་གེ་དྲུག་པ་དང༌། གུར་གྱི་མགོན་པོའི་བསྙེན་པ་དུང་ཕྱུར་རེ་རེ་སོང་བ་བླ་མ་དཔལ་ལྡན་ཕྲིན་ལས་དང༌། བསྟན་པ་རིན་པོ་ཆེར་སྨན་པའི་ཕྲིན་ལས་ཅན་བླ་མ་དགེ་འདུན་རྒྱ་མཚོ་དང༌།
གསང་སྔགས་རྙིང་མ་བའི་རིང་ལུགས་འཛིན་པ་ལྷ་འབྲང་བླ་མ་དཔལ་ལྡན་ཆོས་རྒྱལ་དང༌། ལུང་རིག་

སྨྲ་བ་སྡེ་གཞུང་བླ་མ་ཕྲིན་ལས་རབ་རྒྱས་དང༌། གཞན་ཡང་ཤར་བླ་མ་དཀོན་མཆོག་བཀྲ་ཤིས། བླ་མ་བསོད་ནམས་རྒྱལ་མཚན་པ་ཁུ་མཚན། ནུབ་བླ་མ་དཔལ་ལྡན་རིན་ཆེན། འབའ་དབོན་པོ་བླ་མ་ཀུན་དགའ་ཡེ་ཤེས། དྲྭ་སྒང་སློབ་དཔོན་ངག་དབང་བཟང་པོ།
ཁྲ་ལེབ་ཆོས་རྗེ་དགེ་ལེགས་རྒྱལ་མཚན། ཚེ་གཅིག་ཏུ་སྒྲུབ་པའི་རྒྱལ་མཚན་འཛིན་པ་ཕྲིན་ལས་རབ་རྒྱས་སོགས་མདོར་ན་ཞལ་སློབ་ཀྱང་མཁས་བཙུན་བཟང་གསུམ་འཛོམ་པ་ནམ་མཁའི་སྐར་ཚོགས་ཙམ་ཞིག་བྱུང་ཞིང༌།
དེ་རྣམས་ཀྱིས་ཀྱང་འཆད་རྩོད་རྩོམ་གསུམ་ལ་སོགས་པའི་སྒོ་ནས་སངས་རྒྱས་ཀྱི་བསྟན་པ་སྤྱི་དང་བྱེ་བྲག་ཐམས་ཅད་དར་ཞིང་རྒྱས་པར་མཛད་པ་ཡིན་ནོ། །འཇིག་རྟེན་འཇིག་རྟེན་འདས་པ་ཡི།
།དགེ་ལེགས་བདུད་རྩིའི་སྙེ་མ་ཀུན། །ཁྱོད་ལས་འབྱུང་ཕྱིར་དེ་བས་ན། །སྐལ་བཟང་དབྱར་གྱི་སྤྲིན་བཞིན་འདུས། །ཁྱོད་ཚུལ་ནོར་བུའི་བང་མཛོད་ལས། །དམ་ཆོས་རིན་ཆེན་ལེགས་བླངས་ནས།
།གདུལ་བྱའི་དབུལ་བ་སེལ་མཁས་པས། །ཡངས་པའི་ལྗོངས་འདི་དོག་པོར་བྱས། །དེ་ཚེ་ཐུབ་བསྟན་ཡོངས་འདུའི་ལྗོན། །རབ་ཏུ་རྒྱས་པའི་ངོ་མཚར་ནི། །ཟླ་ཤེལ་འོད་ཀྱིས་བྲན་པ་ཡི། །ཆུ་གཏེར་གྱིས་ཀྱང་མཚོན་མ་གྱུར།
།འཁོར་བའི་རབ་རིབ་ཀུན་འཕྲོག་ཅིང༌། །ཆོས་ཀྱི་སྣང་བ་རབ་སྟེར་བའི། །འགྲོ་བའི་སྒྲོན་མེ་མང་བསྐྲུན་པའི། །ཁྱོད་ཀྱི་བཀའ་དྲིན་བསམ་ལས་འདས།། །།སྤྱི་དོན་ལྔ་པ་མཐར་གཟུགས་སྐུའི་བཀོད་པ་ཆོས་ཀྱི་དབྱིངས་སུ་བསྡུས་ནས་སླར་ཡང་སེམས་ཅན་གྱི་དོན་རྒྱུན་མི་འཆད་པའི་ཚུལ་ནི།
དེ་ལྟར་དགུང་ལོ་ལྔ་བཅུ་ང་ལྔ་ཡན་ཆད་དུ་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་ཡང་དང་ཡང་དུ་བསྐོར་ཏེ།
སྲས་ཀྱི་ཐུ་བོ་རྣམས་ནི་རྣམ་པར་གྲོལ་བའི་གོ་འཕང་ལ་བཀོད་དེ། མཐའ་ཡས་པའི་

འགྲོ་བ་ཐམས་ཅད་འཁོར་བའི་རྒྱ་མཚོ་ཆེན་པོ་ལས་སྒྲོལ་བའི་འདྲེན་པ་དམ་པར་མངའ་གསོལ། འགའ་ཞིག་ནི་རང་དོན་མཐར་ཕྱིན་ཏེ་མ་འོངས་པ་ན་འགྲོ་བ་རྣམས་འདྲེན་པའི་ནུས་པ་དང་ལྡན་པར་མཛད། མདོར་ན་སྐུ་མཐོང་བ་དང༌།
གསུང་ཐོས་པ་དང༌། མཚན་ཙམ་ཡིད་ལ་བྱེད་པ་ཚུན་ཆད་ཀྱང་ཕན་པ་དང་བདེ་བའི་ལམ་ལ་བཀོད་པ་སོགས་སྐུ་དངོས་ཀྱིས་འདུལ་བར་འོས་པའི་གདུལ་བྱ་ཐམས་ཅད་ནི་ལེགས་པར་བཏུལ། ད་ནི་གདུལ་བྱ་འདི་བས་ཞིང་ཁམས་གཞན་དུ་རྒྱ་ཆེ་བར་དགོངས་ནས་ཡོངས་སུ་མྱ་ངན་ལས་འདའ་བའི་ཚུལ་བསྟན་པར་བཞེད་དེ།
དེའང་སྔར་དགུང་ལོ་ལྔ་བཅུ་ང་གཉིས་སུ་ཕེབས་པ་མེ་བྱི་ལོའི་སྐབས་ཤིག་ཉིན་གུང་གུང་ཚིགས་རྣམས་བཞེས་གྲུབ་འཕྲལ།
ཅུང་ཟད་མནལ་དུ་སོང་བའི་མནལ་ལམ་དུ། འབྲུག་ལྟ་བུའི་སེམས་ཅན་འཇིགས་སུ་རུང་བ་ཞིག་གི་མགོ་ཞིག་བྱུང་ནས། ངེད་ཀྱི་མགོ་འདི་བྱང་གི་ཕྱོགས་སུ་ཁྱེར་འགྲོ་བའི་སྣང་བ་ཞིག་བྱུང་བས།
སླར་ལྕགས་འབྲུག་ལོར་ངེད་རང་གི་ཚེ་ལ་བར་ཆད་འོང་ཉེན་ཡོད་ཅེས་ཞབས་འབྲིང་བ་ཐམས་ཅད་ལ་གསུངས་པ་དང༌། དེ་རྗེས་དགུང་ལོ་ང་བཞི་པ་ས་སྟག་ལོར་བྲག་ལ་ཕུར་པ་བཏབ་པ་སོགས་མཛད་པས། ཆོས་རྒྱལ་ཆེན་པོས་དབུས་སྐྱེས་བུ་བློ་གྲོས་དང་ལྡན་པ་རྣམས་ཀྱིས།
རྗེ་འདིས་དུས་རྒྱུན་དུ་ཡོན་ཏན་ཐམས་ཅད་བུམ་ནང་གི་མར་མེ་བཞིན་དུ་སྦས་ཏེ་སྒྲུབ་རྟགས་སྣ་རེའང་མི་སྟོན་པ་ལ། དེང་སང་གྲུབ་པའི་མཚན་མ་ཁྱད་པར་དུ་འཕགས་པ་འདི་ལྟ་བུ་འཇོག་པར་མཛད་པས།
ད་ནི་མི་རིང་བར་གདུལ་བྱ་གཞན་དོན་ལ་གཤེགས་པའི་ལྟས་འདྲ་མིན་ནམ་ཞེས་གླེང་བར་བྱེད་ཅིང༌། ཕལ་ཆེར་ཐེ་ཚོམ་གྱི་དྲྭ་བར་ཆུད་པར་གྱུར། དེ་ནས་དགུང་གྲངས་ང་ལྔ་པ་ས་ཡོས་ཧོར་ཟླ་བཅུ་པའི་ནང་མཁར་གསུམ་མདོར་བྱོན།
དེར་ཞག་བཅོ་ལྔ་ཙམ་བཞུགས་ནས་

སོ་སོའི་མོས་པ་དང་བསྟུན་པའི་ཆོས་ཀྱི་བདུད་རྩིའང་ཅི་རིགས་པར་སྩལ། དེ་ནས་དབོན་པོ་སྟོད་དུ་ཕེབས་ཏེ། དེར་ཞག་ཤས་བཞུགས་པའི་སྐབས། བད་ཀན་སྐྱ་རྦབ་ལྟ་བུའི་བསྙུན་གཞི་ཚབས་ཆེན་ཞིག་གིས་སྐུ་བསྙེལ་བར་བརྟེན།
དེ་ཕྱོགས་ཀྱི་སྐྱེ་བོ་དད་པ་ཅན་རྣམས་ཀྱིས་ཀྱང་ཡུན་རིང་མི་བཞུགས་པར་སེམས་ཏེ་ཞལ་མཇལ་བ་དང༌། སྨོན་ལམ་འདེབས་པ་སོགས་བྱེད་ཅིང༌། རྗེ་འདིས་ཀྱང་དེ་དག་སོ་སོར་གང་ལ་གང་དགོས་ཀྱི་ཞལ་ཏ་དཔྱིས་ཕྱིན་པར་སྩལ།
དེ་སྐབས་རྗེ་འདིས། ད་ནད་འདི་ཅུང་ཟད་གཅིག་ཡར་དྲག་ཏུ་སོང་ན་ལྷུན་གྲུབ་སྟེང་གི་ཆོས་གྲྭར་འགྲོ་བ་ཡིན་གསུང་ཞིང༌། སླར་ཞག་ཉི་ཤུ་སྐོར་ནས་བསྙུན་གཞི་རིམ་དྭངས་སུ་གྱུར།
དོན་འདི་ལ་དགོངས་ནས་ཆོས་རྒྱལ་མཆོག་གིས་མཛད་པའི་གསོལ་འདེབས་ལས་ཀྱང༌། ལེ་ལོ་ཅན་རྣམས་རྟག་འཛིན་བཟློག་པའི་ཕྱིར། །བསྙུན་ཚུལ་སྟོན་ཀྱང་གདུལ་བྱའི་རེ་བསྐང་སླད། །རེ་ཞིག་སྐུ་ཚེའི་འདུ་བྱེད་བྱིན་གྱིས་བརླབས།
།མངའ་བརྙེས་ཟླ་བྲལ་དམ་པ་གང་དེར་འདུད། །ཅེས་གསུངས་པ་ཡིན། དེ་ནས་དབོན་སྟོད་དུ་ལྷ་གསང་རྒྱས་པ་ཞིག་གསུངས་པའི་རྗེས་སུ་ངོར་ཆེན་གྱིས་མཛད་པའི་སྨོན་ལམ་འགྲོ་ལ་བདེ་སྐྱིད་མ་གསུངས་གདངས་ཤིན་ཏུ་རིང་བ་དང་བཅས་ཏེ་ཚར་ཁ་ཤས་གསུངས་པས།
ཐམས་ཅད་ཀྱིས་དུས་རྒྱུན་འགྲོ་བདེ་མ་ཚར་རེ་ལས་མི་གསུང་བ་ལ། ད་ལན་གདངས་དང་བཅས་ཏེ་ཚར་གྲངས་གསུང་བ་འདི་ཅི་ཡིན་ཞེས་ཀུན་ཐེ་ཚོམ་པར་གྱུར།
དེ་ནས་ཧོར་ཟླ་བཅུ་གཉིས་པའི་ནང་དཔལ་ལྡན་ལྷུན་གྲུབ་སྟེང་གི་ཕན་གླིང་བླ་བྲང་དུ་ཕེབས། ད་འདིར་སླེབ་ཙམ་བྱུང་བས་བློ་བདེ་གསུངས། ཞག་ཤས་ཞིག་ནས་སྐུ་ཁམས་ཇེ་ཉོག་ཏུ་སོང་བར།
དབོན་རིན་པོ་ཆེ་རྣལ་འབྱོར་འཇམ་དཔལ་བཟང་པོ་དང༌། ཕྱག་མཛོད་འབའ་དབོན་པོ་བཅས་ནས་ཞབས་བརྟན་རིམ་གྲོ་ཞིག་བསྒྲུབ་པར་ཞུས་ཀྱང༌། སྐུ་རིམ་འདྲ་

བསྒྲུབས་པས་ལོས་ཆོག་སྟེ། ཚེའི་འཕེན་པ་རྫོགས་ན་སྐུ་རིམ་གྱིས་ཀྱང་ཕན་པ་དཀའམ་གསུང་ཞིང༌། སྨན་དཔྱད་རིམ་གྲོ་གང་ལའང་ཐུགས་འདུན་ཆེར་མི་སྣང་མོད། དབོན་རིན་པོ་ཆེ་དང༌། ཕྱག་མཛོད་བཅས་ནས་ལྷུན་གྲུབ་སྟེང་གི་གཙུག་ལག་ཁང་དུ་དགོན་དེའི་དགེ་འདུན་གང་ཡོད་ཀྱིས་ཚེ་ཆོག་དང་སྐང་གསོ་སོགས་ཉིན་བཅུ་ཙམ་གསུངས་པར་ཡོན་འབུལ་སོགས་བསྙེན་བཀུར་གང་ཟབ་དང༌།
སྒ་ལེན་སྟེང༌། སྨད་ཤོད་རྫོང་གསར་དགོན།
མཁར་མདོ། ཡེ་ན། རབ་བརྟན། དབོན་སྟོད། ཀུ་སེ། སྤོ་ལུ། ཝ་ར་སོགས་རང་ལུགས་ཀྱི་དགོན་སྡེ་ཕལ་ཆེ་བར་མང་འགྱེད་དང༌། དཔལ་སྤུངས། རྫོགས་ཆེན། ཟེ་ཆེན། ཀཿཐོག །དཔལ་ཡུལ་སོགས་གྲུབ་མཐའ་རིས་མེད་ཀྱི་དགོན་ཁག་རྣམས་སུའང་ཞབས་བརྟན་སྒྲུབ་ཡོན་ཟབ་པ་དང༌།
ཕན་གླིང་བླ་བྲང་རང་དུའང་དགེ་བཤེས་བཟང་གྲས་ཀྱིས་སྐུ་རིམ་སོགས་རྒྱ་ཆེ་བར་བསྒྲུབས་རུང༌། དྭངས་སྐྱེད་གཏན་ནས་མི་བཞེས་པར་འདུག
།ཁྱད་པར་ཉིན་གཅིག་རྗེའི་ཞལ་ནས། མདང་གི་རྨི་ལམ་དུ། མར་མེ་གསལ་པོ་རང་མེད་པ་གཉིས་འདུག་པ་མི་ཞིག་གིས་བཀྲོངས་པའི་གྲབས་བྱེད་པ་རྨིས་པས། ད་རང་འཆི་བའི་དུས་ལ་བབ་པ་འདྲ་གསུངས། ཡང་ལན་གཅིག་མདང་ངེད་ཀྱི་རྨི་ལམ་དུ།
བུད་མེད་ལྔ་ངེད་ལ་བསུ་བ་བྱེད་དུ་འོངས་བ་ཡིན་ཟེར་བ་ཞིག་བྱུང་བས། ད་རང་ཡུན་རིང་མི་སྡོད་པ་འདྲ་གསུངས། དེ་སྐབས་དབོན་རིན་པོ་ཆེ་རྣལ་འབྱོར་འཇམ་དཔལ་བཟང་པོ་དཔོན་འཁོར་རྣམས་ཐུགས་མྱ་ངན་མཛད་པ་ལ།
རྗེའི་ཞལ་ནས་ཡང་དག་པར་རྫོགས་པའི་སངས་རྒྱས་ཀྱང་སྐུ་མྱ་ངན་ལས་འདའ་བའི་ཚུལ་བསྟན་ན། གཞན་ལ་འབྱུང་བ་ལྟ་ཅི་སྨོས། དེ་ལ་མྱ་ངན་བྱས་པས་ཅི་ཕན་གསུང་ཞིང་ཐུགས་སུན་པའི་རྣམ་པ་ལྟ་བུ་མཛད་པར་སྣང་བས།
གཟིགས་པའི་ཉེ་འཁོར་དུ་མྱ་ངན་བྱ་ག་ལ་ཕོད། དེ་མིན་དེ་

དུས་ངེད་རྣམས་ཀྱི་སེམས་ལ་མྱ་ངན་བཟོད་བླག་མེད་པ་ཡོད། རྗེས་སོར་ཞིང་ལ་ཕེབས་དུས་ལྷག་ཏུ་མྱ་ངན་ཆེ་བར་རང་མེད་ཅེས་བདག་གི་བླ་མ་དབོན་རིན་པོ་ཆེའི་ཞལ་སྔ་ནས་གསུང་ཞིང༌། དེ་ནས་དགུང་གྲངས་ང་དྲུག་ཏུ་ཕེབས་པ་ལྕགས་འབྲུག་ཧོར་ཟླ་དང་པོའི་ཚེས་གཅིག་ཉིན་དབོན་རིན་པོ་ཆེ་སོགས་ནས།
ད་ལན་རྗེ་འདི་སྐུ་ཁམས་བསྙེལ་ཚུལ་བཞེས་པར་བརྟེན་ལོ་གསར་སོགས་ཀྱི་སྤྲོས་པ་ཅིའང་མི་མཛད་པའི་ཐུགས་རྩིས་ལ།
རྗེའི་ཞལ་ནས། ན་བ་ཀུན་གྱི་ལུགས་དང༌། ཤི་བ་ཀུན་གྱི་སྲོལ་ཡིན་པ་ལ། ལོ་གསར་མ་བྱས་པས་ཅི་ལ་ཕན། ད་ཁྱེད་རང་རྣམས་ཀྱང་ལོ་གསར་གྱིས། ངེད་ལའང་ལོ་གསར་གྱི་སྟོན་མོའི་སྐལ་བ་ཁུར་ཤོག་གསུངས་པ་བཞིན་མཛད།
དེ་ནས་ལྷ་རྗེ་ཚེ་དབང་ལ་ཕྱག་རྩ་བསྟན་ཏེ་ཁྱེད་རང་གིས་ང་ཤི་ན་ཤི །གསོན་ན་གསོན་ཟེར་བའི་ཐག་ཆོད་གསུངས་པ་ལ། སྐུ་སྲོག་ལ་ཉེས་སྐྱོན་མི་འོང་བའི་ཚུལ་ཞུས་པས། ལྷ་རྗེ་འདིས་ཀྱང་ཇི་བཞིན་མི་ཤེས་པར་འདུག
།ད་རང་ཚེ་སྲོག་ལ་ཉེས་སྐྱོན་མེད་པ་ཇི་འདྲ་ཡིན་ནམ། ད་སྡེ་དགེའི་ཐུགས་ལ་ཇི་འདྲ་དགོངས་འགྲོའམ་མ་གཏོགས་ཨི་སྦྲུག་ལྷ་རྗེ་ཚེ་དབང་དཔལ་འབྱོར་ལ་རྩ་ཞིག་བསྟན་ན་ལེགས་པ་འདྲ་གསུངས།
གནས་ཚུལ་དེ་བཞིན་སྡེ་དགེས་ཀྱང་གསན་པས། ལན་གཅིག་ཆོས་རྒྱལ་ཆེན་པོ་བྱོན་ནས། ད་ཨི་སྦྲུག་ལྷ་རྗེ་ལ་ཕྱག་རྩ་ཞིག་སྟོན་རྒྱུ་མཛད་ན་ཞུས་པ་བཞིན། ཨི་སྦྲུག་ལྷ་རྗེ་ལ་བསྟན་པས།
གདོང་མཆི་མས་གང་བཞིན་དུ། ད་ལན་རིན་པོ་ཆེ་ཞལ་བཞུགས་མི་ཐུབ་པ་འདྲ་ཞེས་ཟེར་ཞིང༌། ཁོ་རང་ནས་ཀྱང་སྨོན་ལམ་དང་གསོལ་བ་རྩེ་གཅིག་ཏུ་བཏབ། རྗེ་རང་ནི་ཐུགས་དགྱེས་པའི་ཉམས་ཀྱིས་ལྷ་རྗེ་འདིས་ཇི་ལྟ་བ་བཞིན་ཤེས་པར་འདུག
།

ད་ཚེའི་འདུ་བྱེད་དེ་ཙམ་གྱིས་རྫོགས་པ་འདྲ། གང་ལྟར་ཐག་ཆོད་པས་བློ་བདེ་གསུངས། དེ་སྐབས་ངོར་གྱི་ལམ་འབྲས་ལྷ་ཁང་དུ་བཞུགས་པའི་ངོར་ཆེན་གྱི་འདྲ་སྐུས་སྤྱན་ཆབ་བསིལ་བ་དང༌། གཟིམ་ཆུང་ནུབ་ཏུ་བཞུགས་པའི་ཆོས་སྐྱོང་གི་ཞལ་འབག་རྣམས་ཀྱི་དབུ་རྒྱུན་ཐོད་སྐམ་སོགས་དོན་མེད་དུ་ས་ལ་ལྷུང་བ་སོགས་མི་དགེ་བའི་མཚན་མ་མང་པོ་ཞིག་བྱུང་བ།
རྗེ་འདི་ཞིང་ཁམས་གཞན་དུ་གཤེགས་པའི་ལྟས་ཡིན་པར་འདུག་ཅེས་བདག་གི་བླ་མ་བྱམས་པ་ཀུན་དགའ་བསྟན་འཛིན་གྱི་ཞལ་སྔ་ནས་གསུངས་ཤིང་གཞན་ཡང་ནམ་མཁའ་ཐམས་ཅད་འཇའ་སྤྲིན་གྱིས་གང་བ་དང༌།
སྤྲིན་འགའ་ཞིག་ནི་མཆོད་པའི་ཡོ་བྱད་ཀྱི་གཟུགས་བརྙན་ཅན་དེ་འདྲ་དེ་སྐབས་ཀུན་ཏུ་བྱུང་བར་སྣང༌།
དེ་ནས་སྡེ་དགེ་ཆོས་རྒྱལ་མཆོག་ཀྱང་རྗེ་འདིའི་སྤྱན་སྔར་ཕེབས་ཏེ་གུས་ཕྱག་མང་དུ་བཙལ། སྐྱེ་བ་དང་ཚེ་རབས་ཐམས་ཅད་དུ་ཐུགས་རྗེས་རྗེས་སུ་འཛིན་པར་གསོལ་བ་བཏབ།
རྗེ་འདིས་ཀྱང་ཆོས་རྒྱལ་མཆོག་གི་དབུར་ཕྱག་བཞག་སྟེ། དེ་བཞིན་ཞལ་གྱིས་བཞེས། དད་པའི་རྟེན་དུ་རྗེ་རང་གི་ཚེམས་གཅིག་སྩལ། ཁྱད་པར་ཆོས་རྒྱལ་མཆོག་ནས་ཞིང་འདིའི་སྐྱེ་འགྲོ་ཡོངས་ཀྱི་མགོན་སྐྱབས་དཔུང་གཉེན་དམ་པར་མཆོག་སྤྲུལ་ཞིག་མ་བྱོན་པའི་ཐབས་མེད་པས།
དེ་གང་དུ་འཁྲུངས་སོགས་ཞལ་གསལ་ཞིག་བཀའ་ཕེབས་དགོས་ཚུལ་ཞུས་ཀྱང༌། ང་ལ་སྐྱེ་བ་ཞིག་འོང་སྟེ། དེ་ལ་ངོས་འཛིན་སོགས་གང་ཡང་མི་དགོས།
།སྤྱིར་ས་ངོར་ལ་སྤྲུལ་སྐུ་ངོས་འཛིན་བྱེད་པའི་སྲོལ་ཡང་མེད་གསུངས་པ་ཙམ་ལས་ཞལ་གསལ་ཞིག་མ་མཛད་པར་སྣང༌། གཞན་ཡང་དེ་ཕྱོགས་ཀྱི་ཞལ་སློབ་རྣམས་སོ་སོ་ནས་གསོལ་བ་འདེབས་པ་དང༌། སྨོན་ལམ་བཏབ་པ་སོགས་བྱེད་ཅིང༌།
དེ་རྣམས་ལའང་ཞལ་ཏ་དཔྱིས་ཕྱིན་

པར་སྩལ། ཁྱད་པར་ཧོར་ཟླ་དང་པོའི་ཚེས་བཅུ་དགུའི་ཉིན་དབོན་རིན་པོ་ཆེ་རྣལ་འབྱོར་འཇམ་དཔལ་བཟང་པོ་ལ། རྗེ་རང་གི་དམ་ཚིག་རྡོར་དྲིལ་དེ་གནང་ནས། འདི་ངེད་རང་གིས་དེ་སྔ་ཕན་ལ་འབྲལ་སྤངས་ཀྱི་དམ་ཚིག་རྡོར་དྲིལ་ཡིན་ཀྱང༌།
ད་ཁྱེད་རང་གིས་དམ་ཚིག་རྡོར་དྲིལ་གྱིས་གསུངས། གཞན་ཡང་རྗེ་རང་གི་ཕྱག་ཕྲེང་དང༌། སྐུ་སྲུང་རྭ་ལོའི་མགུལ་ཕུར་དུ་གྲགས་པ་དེ་དང༌། རྟེན་སྒམ་བཅས་གནང་ནས། སྤྱིར་ཁྱེད་རང་སྤུན་རྣམས་ཀྱི་ཚེ་ལ་ཐར་རྩེ་ཡང་དར་ཞིང་རྒྱས་པར་འབྱུང་བར་འདུག
།སྒོས་ཁྱེད་རང་ཡང་འདི་ནས་ཡར་སོང་ནས་ལོ་ཁ་ཤས་ཞིག་ནས་ངོར་གྱི་མཁན་པོ་ཞིག་བྱེད་དགོས་པར་འདུག །དེ་ནས་ཁམས་ཕྱོགས་འདིར་ཡང་ད་དུང་ལན་གཅིག་འོང་དགོས་པར་འདུག
།དེ་ཐམས་ཅད་ལ་བར་ཆད་མེད་ཅིང་བསྟན་འགྲོར་ཕན་ཐོགས་པར་འོང་གསུངས་པ་སོགས་དང༌། ངེད་རང་གིས་དེ་སྔ་བསྙེན་པ་ཚད་ལྡན་རེ་སོང་ཁུལ་བྱས་པའི་ཡི་དམ་གྱི་ལྷ་ཀྱེ་རྡོར།
འབྱུང་འདུལ། མཁའ་སྤྱོད་མ། འཇིགས་བྱེད། ཀུན་རིག །ཚེ་དཔག་མེད། སྒྲོལ་དཀར། རྣམ་རྒྱལ་མ། འཇམ་དཀར། མགོན་དཀར། གུར་མགོན། ནོར་རྒྱུན་མ་སྟེ་ལྷ་བཅུ་གཉིས་པོ་དེ་རབ་གསེར་སྐུ། འབྲིང་སྨན་འདམ་ལས་གྲུབ་པ།
ཐ་མ་བྲིས་ཐང་རེ་ངེས་པར་བཞེངས་དགོས། གཞན་ང་ལ་འདྲ་སྐུ་དང་གདུང་རྟེན་སོགས་ཅིའང་བཞེངས་མི་དགོས། ང་ཡི་རུས་པ་རྣམས་ས་གཙང་ས་ཞིག་ཏུ་བསྐྱལ་བས་ཆོག་གསུངས་པ་སོགས་ཞལ་ཏ་མཐིལ་ཕྱིན་པར་གནང༌།
དེའི་ཕྱི་ཉིན་ཚེས་ཉི་ཤུར་ཡང་ལྷག་ཏུ་སྐུ་ཁམས་ངན་དུ་སོང་བ་ནི་མ་མཆིས་ཤིང༌། ཐུགས་དམ་ཆག་མེད་ཀྱི་རིགས་རྣམས་ཀྱང་དུས་རྒྱུན་ལྟར་མཛད་སོང་བ་དང༌། དེ་ནས་སྲོད་ཀྱི་དུས་ལ་བབ་པ་ན།
དབོན་རིན་པོ་ཆེ་སོགས་ཞལ་སློབ་ཉུང་ཤས་ཞིག་ཞབས་དྲུང་དུ་འཁོད་པ་ལ། ངེད་སྔ་ན་དོ་ནུབ་འཆི་བར་འདུག །འགྱངས་ན་ཞག་གསུམ་ཙམ་ནས་

འཆི་བར་འདུག་གི་གསུངས་ཤིང༌། ཅུང་ཟད་ཙམ་ནས་རྟེན་གྱི་དྲུང་དུ་མར་མེ་ཞིག་སྦར་ཡོད་པ། དེ་མདུན་དུ་ཁྱེར་ཤོག་གསུངས་ཏེ། དེ་ལ་ཕྱག་མཛུབ་བསྟན་ཙམ་རེ་མཛད་དེ། དེ་མ་ཐག་རླུང་དང་བྱང་ཆུབ་ཀྱི་སེམས་ཐམས་ཅད་རྩ་དབུ་མའི་ལམ་དུ་བཅུག་སྟེ།
རེ་ཞིག་གཟུགས་སྐུའི་བཀོད་པ་ཆོས་ཀྱི་དབྱིངས་སུ་བསྡུ་བའི་ཚུལ་བསྟན་ནས་རྣམ་ཀུན་མཆོག་ལྡན་གྱི་སྟོང་པ་ཉིད་དང༌། མཆོག་ཏུ་མི་འགྱུར་བའི་བདེ་བ་ཆེན་པོ་གཉིས་ཟུང་དུ་འཇུག་པའི་འོད་གསལ་ཕྱག་རྒྱ་ཆེན་པོའི་ངང་དུ་མཉམ་པར་བཞག་པར་གྱུར་ཏོ།
།དེའི་ཚེ་ནམ་མཁའ་ཤིན་ཏུ་དངས་པ་ལ། ཁ་དོག་སྣ་ཚོགས་པའི་འཇའི་རི་མོས་མཛེས་པར་འཁྱུད་པ་སོགས་ངོ་མཚར་བའི་ལྟས་ཀྱང་མང་དུ་བྱུང་བར་སྣང་ངོ༌།
།དེ་ནས་ཞག་བརྒྱད་སོང་བ་ལྕགས་འབྲུག་ཧོར་ཟླ་དང་པོའི་ཚེས་ཉེར་བརྒྱད་ཀྱི་ནུབ་མོ་དབོན་རིན་པོ་ཆེ་རྣལ་འབྱོར་འཇམ་དཔལ་བཟང་པོའི་མནལ་ལམ་དུ་རྗེ་དེ་ཉིད་བྱོན་ནས།
ད་ང་ཐུགས་དམ་ལས་གྲོལ་བ་ཡིན་ནོ་གསུངས་པ་ཞིག་བྱུང་འདུག་པས། སླར་ཡང་འོད་གསལ་གྱི་ངང་ནས་ཟུང་འཇུག་གི་སྐུར་བཞེངས་ཏེ། དཔའ་བོ་དང་རྣལ་འབྱོར་མ་བསམ་གྱིས་མི་ཁྱབ་པས་མདུན་ནས་བསུས། འཇིག་རྟེན་སྐྱོང་བ་རྣམས་ཀྱིས་ཞབས་ནས་བཏེག་སྟེ།
སངས་རྒྱས་དང་བྱང་ཆུབ་སེམས་དཔའི་ཚོགས་དང་ལྷན་ཅིག་ཏུ་བདེ་བ་ཅན་གྱི་ཞིང་ཁམས་སུ་གཤེགས་པར་མངོན་ཏེ། ཞལ་སློབ་དད་པ་ཅན་འགའ་ཞིག་གི་དག་སྣང་དུ།
རྗེ་འདི་སེང་གེ་དཀར་མོ་ཞིག་ལ་ཆིབས་ཏེ། རྡོ་རྗེའི་ཚིག་འགའ་གསུང་བཞིན་དུ་ནུབ་ཕྱོགས་སུ་གཤེགས་པ་མངོན་སུམ་དུ་མཐོང་བའི་ཕྱིར་རོ། །རིགས་ལྡན་ཆོས་རྒྱལ་ཆེན་པོས་མཛད་པའི་གསོལ་འདེབས་ལས་ཀྱང༌།
གདན་གསུམ་མཚན་དཔེའི་ཞལ་མཇལ་སྐྱབས་སྦྱིན་ཕྱག །བདག་གི་གཙུག་ཏུ་བཀོད་ཚེ་བྱང་ཆུབ་བར། །རྗེས་འཛིན་གསོལ་བཏབ་དགྱེས་པས་ཞལ་གྱིས་བཞེས། །གདུང་རྟེན་ཡིད་བཞིན་ནོར་བུ་སྩལ་དེར་འདུད། །རྗེ་དབོན་མཆོག་ལ་བཀའ་སློབ་མཐར་ཕྱིན་

གནང༌། །གཞན་དོན་གཤེགས་ཚེ་འཇའ་འོད་མེ་ཏོག་ཆར། །བར་སྣང་སྤྲིན་རྣམས་མཆོད་སྤྲིན་སྣ་ཚོགས་གཟུགས། །དཔའ་བོ་མཁའ་འགྲོས་དངོས་སུ་བསུས་ལ་འདུད། །བདུན་ཕྲག་བར་དུ་འོད་གསལ་ངང་ལ་བཞུགས། །ས་དང་ལམ་གྱི་ལྷག་མ་ཀུན་བགྲོད་ནས།
།ཟུང་འཇུག་རྡོ་རྗེ་འཆང་ས་མངོན་གྱུར་པའི། །དུས་གསུམ་སངས་རྒྱས་དེ་ལ་སྙིང་ནས་འདུད། །རྩ་བརྒྱུད་བླ་མ་རྣམས་དང་ཐུགས་རྒྱུད་གཅིག །གྲུབ་སྩོལ་ཡི་དམ་ཐམས་ཅད་འདུས་པའི་སྐུ།
།རྡོ་རྗེའི་ཆོས་སྐྱོང་ནོར་ལྷའི་མངའ་བདག་རྗེ། །རྩ་གསུམ་ཀུན་འདུས་ཁྱོད་ལ་ཕྱག་འཚལ་ལོ། །ཞེས་གསུང་པར་མཛད་དོ། །ཐུགས་དམ་ལ་བཞུགས་པའི་སྐབས་རྣམས་སུའང༌། ཕན་གླིང་བླ་བྲང་གི་སྟེང་དུ་འཇའ་ཁ་དོག་སྣ་ཚོགས་པས་གུར་ཕུབ་པ་ལྟ་བུར་ཡོད་པ་སྐྱེ་བོ་དད་པ་ཅན་ཁ་ཅིག་གིས་མཐོང་བ་སོགས་ངོ་མཚར་བའི་ལྟས་མང་དུ་བྱུང་ངོ༌།
།དེ་ནས་ཚེས་ཉེར་དགུའི་ཉིན་མི་ཕྱེད་པའི་དད་པ་བརྟན་པོས་རྒྱུད་ཡོངས་སུ་བརླན་པའི་སྦྱིན་བདག་བུ་སློབ་རྣམས་ལ་སྐུ་གདུང་རིན་པོ་ཆེ་མིག་གི་བདུད་རྩིར་བསྟན་པ་དང་གསོལ་བ་འདེབས་སུ་བཅུག་ཅིང༌།
དེའི་རྗེས་སུ་རྒྱུད་དང་མན་ངག་གི་གཞུང་རྣམས་ལས་ཇི་ལྟར་འབྱུང་བ་བཞིན་འཇིག་རྟེན་ཀུན་གྱི་མཆོད་སྡོང་བླ་ན་མེད་པའི་སྐུ་གདུང་རིན་པོ་ཆེར་ཆོ་ག་རྣམ་པར་དག་པའི་སྒོ་ནས་བསྒྲུབས་པའི་བུམ་ཆུས་ཡང་དང་ཡང་དུ་སྐུ་ཁྲུས་ལེགས་པར་གསོལ་ཞིང༌།
ཙནྡན་དང༌།
གུར་གུམ་ལ་སོགས་པའི་དྲི་བཟང་དང༌། སྨན་སྣ་ཚོགས་ཀྱི་ལྡེ་གུས་ཡོངས་སུ་བྱུགས་པ་དང༌། རས་སེར་པོས་ལེགས་པར་དཀྲིས་ཤིང༌། དབུ་རྒྱན་དང༌། ལྷ་རྫས་ཀྱི་ན་བཟའ་མང་པོས་མཛེས་པར་བཀླུབས་ཏེ། གདུང་སྒྲོམ་གྱི་ཁྲིའི་སྟེང་དུ་སྤྱན་དྲངས་ནས་མཆོད་པའི་བྱེ་བྲག་བསམ་གྱིས་མི་ཁྱབ་པ་བྱང་ཆུབ་སེམས་དཔའ་ཀུན་ཏུ་བཟང་པོའི་མཆོད་སྤྲིན་ལྟ་བུའི་དབུས་སུ་བཞུགས་སུ་གསོལ་ལོ།
།དེའི་ཚེའང་ནམ་མཁའ་ཐམས་ཅད་འཇའ་སྤྲིན་གྱིས་གང་བ་དང༌།
ཕན་

གླིང་བླ་བྲང་གི་སྟེང་དུ་འཇའ་ཟུག་པ་དང༌། མེ་ཏོག་གི་དབྱིབས་ལྟ་བུ་ཡོད་པའི་གངས་ཟིམ་བུར་བབས་པ་སོགས་སྐྱེ་བོ་ཐམས་ཅད་ཀྱི་མཐུན་སྣང་དུ་གྲུབ་པ་དང༌། ཁྱད་པར་སྐུ་གདུང་གི་དབུ་དང་ཞལ་རས་ནི་སྔར་མུ་ལྟར་ལ།
སྐུ་གཟུགས་དངོས་བྱིས་པ་ལོ་བཅུ་ལོན་པའི་གཟུགས་ཀྱི་ཚད་ཙམ་ལས་མ་མཆིས་པས་གདན་དྲང་པ་དང༌། སྐུ་ཁྲུས་གསོལ་བའི་ཚེ་ཤིན་ཏུ་སླ་བར་སྣང་ངོ་ཞེས་བདག་གི་བླ་མའི་ཞལ་སྔ་ནས་གསུང་ངོ༌།
།དེ་ནས་གཟིམ་ཆུང་གི་མདོར་མཁས་དབང་ཀུན་དགའ་དོན་གྲུབ་པ་དང༌། གདོང་དགོན་བླ་མ་བསྟན་འཛིན་ཕུན་ཚོགས་བཅས་ཀྱིས་གཙོ་མཛད་དགེ་འདུན་བཅུ་ཕྲག་གཅིག་གིས་དཔལ་ཀྱེ་རྡོ་རྗེའི་རས་བྲིས་ཀྱི་དཀྱིལ་འཁོར་ཞལ་ཕྱེས་ཏེ་སྒྲུབ་ཅིང་མཆོད་པ་དང༌།
ལོགས་ཤིག་ཏུ་དགེ་འདུན་ཉི་ཤུ་སྐོར་གྱིས་བཅོམ་ལྡན་འདས་ཀུན་རིག་རྣམ་པར་སྣང་མཛད་ཀྱི་དཀྱིལ་འཁོར་བཞེངས་ཏེ་སྒྲུབ་ཅིང་མཆོད་པ་སོགས་མཛད་པ་དང༌། སྡེ་དགེ་ཆོས་རྒྱལ་མཆོག་ནས་ཀྱང་ཉེར་སྤྱོད་ལྔ་རེ་རེ་ནས་སྟོང་ཕྲག་ཏུ་ལོངས་བ་ལ་སོགས་པའི་མཆོད་པ་ཤིན་ཏུ་རྒྱ་ཆེ་བ་དང༌།
སྐུ་གདུང་རིན་པོ་ཆེར་འབུལ་བ་རིན་ཆེན་གཉིས་པ་ཐུར་སྲང་ལྔ་བཅུ། ལྗོན་འདབ་འཁོར་དྲུག་སུམ་བརྒྱ།
མར་ཁལ་དྲུག་བརྒྱ་ལ་སོགས་པ་ཤིན་ཏུ་ཟབ་ཅིང་དཔངས་མཐོ་བ་དང༌། གཞན་ཡང་བཀའི་མདུན་ན་འདོན་རྣམས་ཀྱིས་གཙོ་མཛད་པའི་ཆོས་རྒྱལ་ཆེན་པོའི་སྐུ་འཁོར་བ་རྣམས་དང༌། ལྷུན་གྲུབ་སྟེང་གི་བླ་མ་དབུ་ཆོས་སོགས་ཀྱིས་གཙོས་པའི་གྲྭ་རིགས་སྦྱིན་བདག་ཐམས་ཅད་ནས་ཀྱང་གདུང་མཆོད་དང༌།
གདུང་འབུལ་ལ་སོགས་པ་ཤིན་ཏུ་རྒྱ་ཆེ་བའི་ལེགས་བྱས་ཀྱི་ཟླ་འོད་གཞོན་ནུས་བསོད་ནམས་ཀྱི་ཆུ་གཏེར་ཅིའང་རྒྱས་པར་བྱས་སོ།
།དེ་ནས་ཧོར་ཟླ་གཉིས་པའི་ཚེས་དྲུག་གི་ཉིན་ཀླུ་ལྡིངས་ཞབས་དྲུང་རིན་པོ་ཆེ་ངག་དབང་བསྟན་པའི་རྒྱལ་མཚན་གྱིས་དབུ་མཛད་པའི་དགེ་སློང་བཅུ་ཕྲག་གཅིག་གིས་དཔལ་ཀྱེ་རྡོ་རྗེ་ལ་བརྟེན་པའི་དུས་ཐ་མའི་ཆོ་གའི་སྒོ་ནས་ཞུགས་འབུལ་བ་དང༌།
གྲུབ་

མཆོག་ངག་དབང་རིན་ཆེན་གྱིས་གཙོས་པའི་དགེ་འདུན་མང་རབ་ཅིག་གིས་ཀུན་རིག་ལ་བརྟེན་པའི་སྦྱིན་སྲེག་གི་མཆོད་པ་ཕུལ་ཞིང༌། དེ་སྐབས་སྐུ་གདུང་རིན་པོ་ཆེ་ཐོག་མར་ཞལ་ནུབ་ཏུ་བསྟན་ནས་བཞུགས་ཡོད་པ་ལ།
མེ་ཅུང་ཟད་ཅིག་བཞེས་ནས་ཞལ་བྱང་དུ་ཕྱོགས་སོང་བ་ཅི་ཡིན་མ་ངེས་གསུངས། དེའི་ཚེའང་མེ་ཏོག་གི་དབྱིབས་ཅན་གྱི་གངས་ཟིམ་བུར་བབས་པ་དང༌། འཇའ་ཟུག་པ་སོགས་སྐྱེ་བོ་ཐམས་ཅད་ཀྱིས་མཐོང་བ་བྱུང་ངོ༌།
།དེ་ནས་ཞག་བདུན་ནས་གདུང་ཁང་ཞལ་ཕྱེས་ཏེ་གདུང་ཐལ་རྣམས་ཆུར་གནས་ཀྱི་སེམས་ཅན་མང་པོར་ཕན་པའི་ཆེད་དུ་ཟུལ་ཆུར་གཤེགས། གདུང་རུས་འགའ་ཞིག་ཆོས་རྒྱལ་མཆོག་གིས་མཆོད་པའི་རྟེན་དུ་བཞེས།
གདུང་རུས་འགའ་ཞིག་འདུར་ནས་མཚལ་དང་རིན་པོ་ཆེ་སོགས་དང་བསྲེས་ཏེ་འདྲ་སྐུ་དང་གདུང་རྟེན་གྱི་གཟུངས་གཞུག་རྣམས་སྤར་སྤྱད་མཛད། དེ་འཕྲོས་ཀྱི་གདུང་རུས་རྣམས་བོད་དུ་བསྣམས་ཏེ་དུས་ཕྱིས་ཆུ་ལ་གནས་པའི་སེམས་ཅན་མང་པོར་ཕན་པའི་སླད་དུ་ཞིབ་པར་འདུར་ནས་གཙང་པོར་གཤེགས་པར་མཛད་སོང་ཞིང༌།
དེ་དུས་བདག་ཆུང་ངུའི་དུས་གདུང་རུས་འདུར་བ་མཐོང་བས་སྤོས་ཤིན་ཏུ་དྲི་ཞིམ་པས་ཀྱང་འགྲན་པར་མི་བཟོད་པའི་དྲི་བཟང་པོས་ཁང་པའི་ཕྱི་ནང་ཐམས་ཅད་ཁྱབ་འགྲོ་བ་ཞིག་སྣང༌།
གདུང་རུས་ཕྲན་ཚེགས་འདྲ་ཁམས་ཕྱོགས་ཀྱི་དད་ལྡན་འགའ་ཞིག་གི་ལག་ཏུ་སོན་པར་གཅིག་ལ་འཕེལ་གདུང་ཁ་ཤས་འཁྲུངས་སྐད་ཐོས། མདོར་ན་ཐུགས་དམ་ལས་གྲོལ་བ་ནས་བཟུང་ཞག་ཞེ་དགུ་ལྷག་ཙམ་གྱི་བར་ལ་དགེ་འདུན་བཅུ་ཕྲག་གཅིག་གིས་དཔལ་དགྱེས་པ་རྡོ་རྗེའི་སྒྲུབ་མཆོད་ཆག་མེད་དང༌།
དགེ་འདུན་ཉི་ཤུ་སྐོར་གྱིས་བཅོམ་ལྡན་འདས་ཀུན་ཏུ་རིག་པའི་སྒྲུབ་མཆོད་ཞག་ཞེ་དགུའི་བར་མ་ཆག་པ་དང༌།
དེ་ཐམས་ཅད་ལའང་ཉིན་རེ་བཞིན་དགེ་སློང་བཞི་རེ་ལ་ཕྱག་འགྱེད་ལྗོན་འདབ་སྦག་རེ་དང༌། དེའི་སྟེང་དུ་ཚབ་ར་ལ་སོགས་པའི་བསྙེན་

བཀུར་ཕུན་སུམ་ཚོགས་པ་དང༌། ཁྱད་པར་ཞག་བདུན་རེའི་མཚམས་སུ་དགོན་ཆེན་རང་དུ་བཞུགས་པའི་ཤར་ནུབ་ཀྱི་བླ་མ་གཉིས་དང༌། ཞུ་དག་སྤྲུལ་སྐུ། རོང་པོ་བླ་མ། ས་སྐྱ་བླ་མ། རྡོ་རྗེ་འཛིན་པ་ངག་དབང་ཆོས་འབྱོར་རྣམས་དང༌།
གླིང་མགོ་ཟི་དགོན་ནས་ཁང་གསར་ཞབས་དྲུང་རིན་པོ་ཆེ་ངག་དབང་བློ་གྲོས་རྒྱལ་མཚན་པའང་བདུན་བཞི་པའི་སྟེང་དུ་སྤྱན་དྲངས་པ་བཅས། གང་ལྟར་བདུན་རེ་རེའི་སྟེང་དུ་གོང་དུ་བཤད་པའི་བླ་མ་རེ་རེ་དབུར་བཞུགས་པའི་དགེ་སློང་སུམ་ཅུ་ཙམ་གྱིས་ཀུན་རིག་གི་ཆོ་ག་མཛད་པར་བླ་མ་སོ་སོར་འབུལ་བ་ཤིན་ཏུ་ཟབ་པ་དང༌།
དགེ་འདུན་རྣམས་ལ་གྲལ་འགྱེད་སོགས་བསྙེན་བཀུར་ཕུལ་དུ་སོན་པ་དང༌།
ལྷུན་གྲུབ་སྟེང་རང་དུ་བཞུགས་པའི་བླ་མ་ཆོས་རྗེ་ཡོད་རིགས་ལ་བསྔོ་སྨོན་གྱི་རྟེན་ཟབ་པ་དང༌། དགོན་དེའི་གཙུག་ལག་ཁང་དུ་དགེ་འདུན་ཡོད་རིགས་ཀྱིས་ཀུན་རིག་ཆོ་ག་ཉིན་ཁ་ཤས་གསུངས་པར་ཡོན་འབུལ་སོགས་བསྙེན་བཀུར་སྟོབས་ཆེ་བ་དང༌།
གཞན་ཡང་ཆོས་རྒྱལ་ཆེན་པོའི་མངའ་འོག་ཏུ་གཏོགས་པའི་ས་དགོན་ཡོད་དོ་ཅོག་ལ་དགོངས་རྫོགས་སྒྲུབ་པའི་རྟེན་ཟབ་པ་དང༌། དཔལ་སྤུངས། རྫོགས་ཆེན། ཟེ་ཆེན། ཀཿཐོག
།དཔལ་ཡུལ་སོགས་རིས་མེད་ཀྱི་དགོན་ཁག་སོ་སོར་མང་ཇ་འགྱེད་བཅས། དེ་དག་གི་བླ་མ་ཆེ་གྲས་རྣམས་སུ་རྒྱ་དངུལ་རྡོ་ཚད་རེའི་མགོ་གཏད་དང༌། ཆུང་གྲས་རྣམས་སུ་རྒྱ་དངུལ་ཐུར་སྲང་ཉེར་ལྔ་རེས་མགོ་བྱས་པའི་འབུལ་བ་སོགས་ཟབ་པ་དང༌།
འདྲ་སྐུ་དང་གདུང་རྟེན་མི་དགོས་ཞེས་གསུངས་ནའང་དད་པའི་རྟེན་དུ་རིན་ཆེན་གཉིས་པ་ཐུར་སྲང་དགུ་བཅུ་ལས་གྲུབ་པའི་མཆོད་རྟེན་བཀྲ་ཤིས་སྒོ་མང་དང༌། གསེར་ཟངས་ལས་གྲུབ་པའི་འདྲ་སྐུ་ཁྲུ་གང་ལྷག་ཙམ་དང༌།
ཞལ་ཆེམས་སུ་ཡོད་པའི་ཡི་དམ་གྱི་ལྷ་བཅུ་གཉིས་ཀྱི་སྐུ་བརྙན་གསེར་ཟངས་ལས་གྲུབ་པ་ཁྲུ་གང་ཅུང་མེད་ཙམ་རེ་བཞེངས་པ་སོགས་མདོར་ན་རྣམ་པར་དཀར་བའི་ཕྲིན་ལས་ཀྱི་ཆུ་ཀླུང་མང་པོས་

ཟབ་དགོངས་ཆོས་ཀྱི་དབྱིངས་ཀྱི་རྒྱ་མཚོ་ཆེན་པོ་ཡོངས་སུ་འགེངས་པར་མཛད་དོ། །དེ་ཙམ་དུ་མ་ཟད་དབུས་གཙང་དག་པའི་ཞིང་དུ་དགོངས་རྫོགས་ཇི་ལྟར་བསྒྲུབས་པའི་ཚུལ་རྣམས་ནི། བདག་གི་བླ་མ་རྡོ་རྗེ་འཆང་རྣལ་འབྱོར་འཇམ་དཔལ་བཟང་པོའི་རྟོགས་བརྗོད་ཀྱི་སྐབས་སུ་བཤད་པར་འགྱུར་བས་དེར་རྟོགས་པར་བྱའོ།
།དེ་ལྟར་ཆོས་ཀྱི་རྗེ་འདི་ཉིད་ཞིང་འདིའི་མཛད་པ་རེ་ཞིག་རྫོགས་ཏེ་ཡོངས་སུ་མྱ་ངན་ལས་འདའ་བའི་ཚུལ་བསྟན་ཀྱང༌།
སླར་ཡང་འཁོར་བ་ཇི་སྲིད་གནས་པ་དེ་སྲིད་དུ་གདུལ་བྱ་གང་ལ་གང་གིས་འདུལ་བར་འགྱུར་བ་དེ་དང་དེའི་རྣམ་པས་སེམས་ཅན་གྱི་དོན་འབད་མེད་ལྷུན་གྲུབ་ཏུ་འབྱུང་བ་ཡིན་ཏེ། དེའང་སྔོན་སློབ་པ་ལམ་གྱི་གནས་སྐབས་སུ་ཡིད་ཅན་མཐའ་དག་འཁོར་བ་ལས་སྒྲོལ་བར་དམ་བཅས་པའི་ཐུགས་བསྐྱེད་ཀྱི་གོ་ཆ་བཙན་པོ་རབ་ཏུ་བགོས་པའི་གཞན་དབང་དང༌།
དེར་མ་ཟད་རང་གིས་ལེགས་པར་ཐོབ་པའི་བྱང་ཆུབ་ཆེན་པོ་དང༌།
སེམས་ཅན་གྱི་དབྱིངས་རང་བཞིན་གྱིས་དག་པ་གཉིས་ལ་ཁྱད་པར་ཅིའང་མེད་པར་གཟིགས་པས་ཕྲིན་ལས་དོན་ཡོད་པ་ལ་སོགས་པ་རབ་ཏུ་མཁྱེན་པའི་ཕྱིར་ཚད་མེད་པའི་ཐུགས་རྗེ་ཆེན་པོས་མུ་མཐས་དབེན་པའི་འགྲོ་བ་རྣམས་ཀྱི་ལས་ཀྱི་སྒྲིབ་པ་བག་ཆགས་དང་བཅས་པ་ཡོངས་སུ་གཞོམ་པར་མ་གྱུར་གྱི་བར་དུ་མཆོག་དང་མཆོག་མ་ཡིན་པའི་སྤྲུལ་པ་སྣ་ཚོགས་པའི་སྒོ་ནས་ཕྲིན་ལས་ཀྱི་འཇུག་པའང་རྫོགས་པར་མི་འགྱུར་བ་ནི་རྒྱལ་བ་རྣམས་ཀྱི་ཆོས་ཉིད་ཡིན་ཏེ།
རྒྱུད་བླ་མ་ལས། གཞན་གྱི་དབང་གིས་ངེས་འབྱུང་དང༌། །བདག་དང་སེམས་ཅན་མཚུངས་གཟིགས་དང༌། །མཛད་པ་ཡོངས་སུ་མ་རྫོགས་ཕྱིར། །འཁོར་བ་སྲིད་དུ་མཛད་མི་འཆད།
།ཅེས་དང༌། རྡོ་རྗེ་གུར་ལས། གདུལ་བའི་སེམས་ཅན་མཐོང་ནས་ནི། །འདི་ཡི་གཟུགས་ནི་དུ་མར་བྱེད། །སངས་རྒྱས་སེམས་ཅན་སྐྱབས་བཞེད་པས། །སངས་རྒྱས་གར་ནི་རོལ་བར་མཛད། །ཅེས་སོགས་རྒྱ་ཆེར་གསུངས་པའི་ཕྱིར་རོ།
།འགྲོ་བློ་ཆད་པའི་

མུན་ནག་ཏུ། །འཁྱམས་ཚེ་སྐྱེ་བའི་ཟླ་བ་ཤར། །རྟག་པའི་སྣང་བ་ལ་ཞེན་ཚེ། །གཟུགས་སྐུ་ནུབ་ཀྱི་རི་རྩེར་ཕྱོགས། །ཀྱེ་མ་འཇིག་རྟེན་གསུམ་གྱི་མགོན། །བདུད་རྩི་ལས་ཀྱང་རྙེད་དཀའ་བ། །འགྲོ་འདིའི་བསོད་ནམས་ལག་པ་ཡིས།
།མ་ཟིན་ཞིང་ཁམས་གཞན་དུ་བཞུད། །ཀྱེ་མ་བསྟན་པའི་སྲོག་ཤིང་ཆག །ཐར་ལམ་སྟོན་པའི་ཉི་མ་ནུབ། །ཉོན་མོངས་སྲེག་པའི་མེ་ཆེན་ཤི །ཕན་བདེའི་དཔག་བསམ་ལྗོན་པ་འགྱེལ། །དེ་མཐོང་དམ་ཡེ་མི་ཕྱེད་པའི།
།རྒྱལ་བ་གཉིས་པའི་སྐུ་བརྙན་གྱི། །སྤྱན་ལས་མྱ་ངན་ཆུ་ཐིགས་ཀྱི། །དོག་པ་མུ་ཏིག་འོད་ཅན་བབས། །དེ་སོགས་ཞིང་འདིར་ཐུགས་བརྩེ་བའི། །རྒྱལ་ཀུན་སྐྱོ་བའི་ཚུལ་བཞེད་ན། །ཡིད་ཅན་རྣམས་ཀྱི་སྙིང་འདི་ནི།
།དུམ་བུར་མི་འགས་རྡོ་རྗེའམ་ཅི། །འོན་ཀྱང་འཕགས་རྣམས་སྤྲོས་བྲལ་གྱི། །ཞི་བའི་དབྱིངས་སུ་རབ་གཟིམས་ཀྱང༌། །འབད་མེད་ལྷུན་གྱིས་གྲུབ་པ་ཡི། །འགྲོ་དོན་ཆུ་བཞིན་རྒྱུན་མི་འཆད།
།དེ་སླད་རྩེ་གཅིག་དད་པ་ཡིས། །གསོལ་འདེབས་པདྨོ་དགོད་བྱས་ན། །བྱིན་རླབས་སྦྲང་རྩིའི་དོག་པ་ནི། །རྟག་ཏུ་སྩོལ་བར་གདོན་མི་ཟ། །མགོན་དེའི་ཐུགས་དགོངས་རྫོགས་པའི་སླད། །རྣལ་འབྱོར་བདུད་རྩིས་རྟག་མྱོས་ཤིང༌།
།འཇམ་དཔལ་དབྱངས་དང་དབྱེར་མེད་དེས། །ཀུན་ཏུ་བཟང་པོའི་སྤྱོད་པ་བསྐྱངས། །གཏོང་ཕོད་དམ་པའི་ཆུ་གཏེར་གྱིས། །ཚོགས་གཉིས་མེ་ཏོག་སྐྱེད་བསྲིངས་བས། །ཆོས་ཀྱི་སྐུ་ཡང་རབ་དགྱེས་པ།
།ཉི་མས་པདྨོ་བཞིན་དུ་བྱས།། །།དེ་ལྟར་ཛམྦུའི་རྐང་འཐུང་གིས་ཉེ་བར་མཚན་པའི་ལྗོངས་འདིར་ཐུབ་བསྟན་ཀུ་མུ་དཱའི་ཚལ་བཞད་པ་དང༌། འགྲོ་བ་རྣམས་ཀྱི་རབ་རིབ་ཐམས་ཅད་དབྲོག་པའི་སླད་དུ་བསམ་བཞིན་དུ་སྐུའི་སྐྱེ་བ་བཞེས་པ་འདྲེན་མཆོག་སྨྲ་བའི་ཟླ་བ་མཁན་ཆེན་ནམ་མཁའི་མཚན་ཅན་གྱི་རྣམ་པར་ཐར་པ་སོ་སྐྱེའི་བློ་ཡུལ་དུ་གྱུར་པ་རྣམས་ལེགས་པར་བཀོད་ཟིན་ཏོ།།
།།སླར་སྨྲས་པ།
མཛེས་མཛེས་མཁྱེན་པའི་

ལང་ཚོ་དར་བབས་མཛེས་མཛེས་མཁས་མང་དབུས་ན་རབ་མཛེས་མཛེས། །མཛེས་མཛེས་ཉམས་རྟོགས་ནོར་བུའི་རྒྱན་ལྡན་མཛེས་མཛེས་གྲུབ་པའི་གཙུག་ཏུ་ཉེར་མཛེས་མཛེས། །མཛེས་མཛེས་ཕྲིན་ལས་རྨད་དུ་བྱུང་བས་མཛེས་མཛེས་ཐུབ་བསྟན་རྒྱས་པར་མཛད་མཛེས་མཛེས།
།མཛེས་མཛེས་དཔལ་ལྡན་བླ་མ་མཆོག་དེར་མཛེས་མཛེས་སྤྱི་བོས་ལན་བརྒྱར་མཆོད་མཛེས་མཛེས། །གང་གི་ཡོན་ཏན་ཟབ་ཅིང་རྒྱ་ཆེ་བ། །རྒྱ་མཚོའི་ཀློང་དང་ལྷ་ཡི་ལམ་གྱིས་ཀྱང༌།
།གཞལ་བར་ནུས་མིན་དེ་ཕྱིར་རྒྱལ་རྣམས་ལས། །གཞན་པའི་སེམས་ཀྱིས་ཕྱོགས་རེའང་རྟོགས་པར་དཀའ། །འོན་ཀྱང་ཅུང་ཟད་ཙམ་ཞིག་བསྙད་པས་ཀྱང༌། །དཀར་མིན་ལས་ཀྱི་སྨག་རུམ་གཞིལ་བ་དང༌། །ཚོགས་གཉིས་སྣང་བ་ཆེས་ཆེར་རྒྱས་འགྱུར་ཞེས།
།གཏམ་འདི་རྣ་བའི་བཅུད་དུ་སོན་པའི་མོད། །ཡིད་འོང་དད་པའི་སེམས་ཀྱི་ལག་པ་ཡིས། །ཡིད་འོང་ཡོན་ཏན་མེ་ཏོག་གང་རྙེད་པ། །ཡིད་འོང་སྙན་པའི་སྲད་བུ་ལ་བརྒྱུས་འདི།
།ཡིད་འོང་དལ་འབྱོར་དོན་དང་ལྡན་ཕྱིར་བྱས། །ཀྭ་ཡེ་བློ་གྲོས་ཟླ་འོད་ལྟར་གསལ་ཞིང༌། །ཐར་པ་འདོད་པའི་བཞིན་རས་མཛེས་པ་དག །གུས་པས་པིར་གྱིས་འདི་ཡི་རྣམ་ཐར་རྣམས། །སྙིང་ལ་བྲིས་དང་བྱིན་རླབས་འཇུག་པར་ངེས།
།འདི་ལྟར་བགྱིས་པའི་དགེ་བ་དྲི་མེད་ཀཻ་ལཱ་ཤ་ལྟར་དཀར་བ་དེས། །ནམ་མཁའ་དང་མཚུངས་ཕ་མཐའ་མི་མངོན་ཡིད་ཅན་རྒྱ་མཚོའི་ཚོགས་རྣམས་ཀྱི། །སྡུག་བསྔལ་རྒྱུ་བཅས་དུས་མཐའི་མེ་ཡིས་བུད་ཤིང་ལྟ་བུར་རབ་བཅོམ་སྟེ།
།དཔག་བསམ་ཤིང་བཞིན་འདོད་དགུ་སྦྱིན་མཁས་འཆི་མེད་རྒྱལ་བའི་ས་ཐོབ་ཤོག། །།དཔལ་ལྡན་བླ་མ་དམ་པ་གསུམ་གྱི་རྟོགས་པ་བརྗོད་པ་ངོ་མཚར་མེ་ཏོག་གཡོ་བའི་འཁྲི་ཤིང་བྱིན་རླབས་འདོད་དགུའི་འབྱུང་གནས་ལས།
།མཁན་ཆེན་ཐམས་ཅད་མཁྱེན་པ་བྱམས་པ་ནམ་མཁའ་འཆི་མེད་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱི་རྟོགས་པ་བརྗོད་པའི་ཡལ་འདབ་སྟེ་དང་པོའོ།།
།།

